<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Durham</title>
                <recordID>1504</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1245</origDate>
                <dateNotes/>
                <origPlace>Durham</origPlace>
                <diocese>Durham</diocese>
                <province>York</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1504</p>
                <p>Year: 1245</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1241x1249</p>
                <p>Place: Durham</p>
                <p>Diocese: Durham</p>
                <p>Province: York</p>
                <p>CountryModern: England</p>
                <p>Latitude: 54.7761</p>
                <p>Longitude: -1.5733</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: NIcholas of Farnham</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney, I, 421-35</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones synodales domini N. Dunelmensis episcopi.</p>
                    <p>Cum ars artium sit regimen animarum, nulli sicut credimus uertitur in dubium quin pastores super cura et custodia gregis dominici uigilantes esse debeant et sollicite intendentes quod oues sue a luporum morsibus defendantur et pabula sibi competencia ministrentur; et nos ex officii nostri onere et honore tenemur gregem nostrum contra surgentes ex aduerso, iuxta scienciam nobis datam a domino, defensare, imbres euangelice doctrine pro alimentis spiritualibus adhibentes quibus mediantibus uita et salus subditorum ualeat reparari.</p>
                    <p>Nostrorum itaque predecessorum uestigiis inherentes, quasdam constituciones ad salutem subditorum et reparacionem multorum in hac sancta synodo uobis duximus publicandas, statutis bone memorie Ricardi quondam Dunelmensis episcopi quatenus obseruata fuerint et admissa in suo robore duraturis.</p>
                </div>
                <div>
                    <head>Capitulum 1</head>
                    <p>Cum igitur in decalogi obseruacione salus animarum consistat monemus et exhortamur et precipimus in domino, firmiter iniungentes ut unusquisque pastor animarum ac quilibet sacerdos parochialis sciat decalogum, hoc est, decem mandata legis moisaice, que populo sibi credito frequenter ac diligenter exponat.</p>
                    <p>Insuper sciat que sunt septem criminalia, que non solum uerbo set exemplo sancte conuersacionis similiter populo sibi subiecto predicet sepius fugienda.</p>
                    <p>Sciat quoque saltem simpliciter septem ecclesiastica sacramenta et eorumdem effectus, que diligenter exponat populo quotiens opus fuerit.</p>
                </div>
                <div>
                    <head>Capitulum 2</head>
                    <p>Hii eciam qui sunt sacerdotes maxime sciant que exiguntur ad uere confessionis et penitentie sacramentum; formamque baptizandi diligenter attendant; atque sollempnibus diebus et dominicis doceant fideles laicos ipsam in communi idiomate et uulgari ut cum necessitas ingruat sciant laici qualiter baptizandi sint paruuli in domibus non exspectato sacerdote.</p>
                    <p>Habeat quoque unusquisque eorum simplicem intellectum fidei, sicut in symbolo, tam maiori quam minori, et sicut in psalmo Quicunque uult, et Credo in deum, expressius continetur; necnon sciant oracionem dominicam que dicitur Pater noster ac salutacionem beate Marie, et qualiter se debeant crucis caractere insignire, que omnia et singular sepe laicos doceant et instruant obseruanda.</p>
                    <p>Moneant eciam quod parentes filios doceant et paterfamilias quemlibet de familia sanctis exhortacionibus cuncta premissa, ne cum laici super hec requisiti fuerint, se conficte ualeant excusare occasione necligentie sacerdotum; super quibus omnibus et singulis saltim in Quadragesima fideles laici in foro penitentie requirantur.</p>
                    <p>In singulis autem decanatibus aliqui discreti eligantur penitenciarii, qui deum habentes pre oculis in illo decanatu confessiones audiant sacerdotum.</p>
                </div>
                <div>
                    <head>Capitulum 3</head>
                    <p>Ante omnia diligenter attendant sacerdotes ac omnes alii in sacris ordinibus constituti si in sacri ordinis suscepcione ante uel post susceptum ordinem irregularitatem contraxerint, nisi cum eis dispensatum fuerit ab eo qui dispensare potuerit, quod ab execucione sui officii nouerint in nostra diocesi se suspensos, quod huius synodalis statuti auctoritate duximus publicandum.</p>
                    <p>Et qui sunt casus in quibus propter incursum irregularitatis secundum canones sunt suspendendi, diligenter inquirant a iuris peritis, inspicientes diligenter secundum capitulum constitucionum uenerabilis patris Ricardi quondam Dunelmensis episcopi.</p>
                </div>
                <div>
                    <head>Capitulum 4</head>
                    <p>Districte quoque precipimus archidiaconis et iniungimus quod in capitulis suis generalibus ac quotiens opus fuerit sane et simplicibus uerbis catholice fidei exposicionem in generali consilio promulgatam declarent et quod sacerdotes instruant quod in ecclesiasticis officiis et aliis honestis et bonis studiis se exerceant, diuinum officium debite, distincte, ac reuerenter horis statutis et locis ad hoc deputatis sine necligencia exequantur.</p>
                </div>
                <div>
                    <head>Capitulum 5</head>
                    <p>Nec celebrent de aceto aut uino corrupto.</p>
                </div>
                <div>
                    <head>Capitulum 6</head>
                    <p>Eukaristia autem, que est sacramentum dominici corporis, in loco singulari, mundo, et signato et sub fida custodia honorifice collocetur, deuote sub sera et fideliter conseruetur.</p>
                    <p>Doceat uero sacerdos plebem suam ut, cum in celebracione missarum subleuetur hostia salutaris, se reuerenter inclinet; idem faciat cum ipsam hostiam portet presbiter ad infirmos.</p>
                </div>
                <div>
                    <head>Capitulum 7</head>
                    <p>Uestimenta altaris et alia ornamenta eiusdem et ministrorum decencia ac uasa munda habeant; et se honeste habeant indumentis et habitu exteriori secundum statuta concilii, ne reprehensibiles uideantur.</p>
                    <p>Statuimus eciam et precipimus quod cum ferri debeat corpus Christi ad infirmos, hoc faciat reuerenter in decenti habitu, superposito mundo uelamine, ferat et referat manifeste ante pectus cum omni reuerencia et timore, semper lumine precedente, cum sit candor lucis eterne, et tintinnabulo, ut ex hoc apud omnes fides et deuocio augeatur, sicut in generali concilio continetur.</p>
                </div>
                <div>
                    <head>Capitulum 8</head>
                    <p>Caueant insuper sacerdotes cum omni diligencia ut in ecclesiis suis crisma, oleum sanctum et infirmorum sub fideli custodia seris adhibitis conseruentur, ne possit ad illa et eciam ad eucharistiam modo simili custoditam temeraria manus extendi ad aliqua horribilia uel nefaria exercenda.</p>
                    <p>Et si per incuriam ipsius ad quem spectat custodia aliquid nefandum contigerit, tribus mensibus ab officio suspendatur.</p>
                    <p>Idem de fontibus precipimus obseruari.</p>
                </div>
                <div>
                    <head>Capitulum 9</head>
                    <p>Caueat eciam ne sancta eucharistia per uasis uitium aut diutinam conseruacionem contrahat humiditatem aut mucorem unde reddatur uel gustui abhominabilis uel turpis aspectu; et inspiciant super hoc constitucionem uenerabilis patris Ricardi quondam episcopi Dunelmensis.</p>
                </div>
                <div>
                    <head>Capitulum 10</head>
                    <p>Sacerdotes autem promptissimi et paratissimi sint, non solum diebus set eciam noctibus, ut egrotantes, cum requiruntur, uisitent, ne per eorum necligenciam moriatur infirmus sine confessione et dominici corporis communione uel extreme unccione.</p>
                </div>
                <div>
                    <head>Capitulum 11</head>
                    <p>Et ut hec liberius faciant iubemus, adiurantes per uiuentem in secula omnes sacerdotes et omnes ecclesiarum ministros maxime in sacris ordinibus constitutos ut non sint ebriosi aut gulosi aut exercentes tabernas, ne morte eterna moriantur, iuxta legis comminacionem ad Aaron a domino in Leuitico promulgatam, qua dicitur: Uinum et omne quod inebriare potest non bibas, tu et filii tui, ne moriamini.</p>
                </div>
                <div>
                    <head>Capitulum 12</head>
                    <p>Adicimus eciam ne uiri ecclesiastici negociaciones exerceant neque aliquid accomodent ad usuram, set iuxta euangelicam doctrinam mutuum dent, nichil inde sperantes.</p>
                    <p>Et quia fidedignorum relacione ad nostras aures peruenit quod usuraria uendicio in nostra diocesi tam in clero quam in populo quasi communis morbus irrepsit, sub pena canonica usurariis debita et sub obtestacione diuini iudicii prohibemus et interdicimus ne quis, occasione dilacionis de solucione facienda, quicquam carius uendat.</p>
                    <p>Neque dent aut recipiant ecclesias aut uicarias aut ecclesiastica beneficia ad firmam, nisi in casibus a iure aut conciliis sanctorum patrum concessis et interuentu nostre specialis licentie.</p>
                </div>
                <div>
                    <head>Capitulum 13</head>
                    <p>Statuimus eciam et inhibemus ne quis beneficiatus decimas suas ante tempus quo de ipsis condere poterit testamentum uendat, nec eciam tunc laicis nec aliquo tempore antequam separentur a solo, iuxta canonicas sancciones.</p>
                </div>
                <div>
                    <head>Capitulum 14</head>
                    <p>Interdicimus insuper ne quis uiris religiosis quibuscunque soluat indebitas pensiones aut minus canonice impositas.</p>
                    <p>Debitas uero et canonicas solui iubemus.</p>
                    <p>De quarum uero imposicione canonica racione preuia dubitatur ipsas sequestrari decernimus et in ede sacra deponi donec de earum imposicione canonica plenius cognoscatur.</p>
                </div>
                <div>
                    <head>Capitulum 15</head>
                    <p>Adhec precipimus ut qui in aliqua ecclesia adeptus fuerit personatum in subdiaconum ordinetur; qui uero uicariam secundum legitima intersticia promoueatur ad ordinem sacerdotii et personaliter resideat in eadem si canonicam uoluerit effugere ulcionem.</p>
                </div>
                <div>
                    <head>Capitulum 16</head>
                    <p>Ut autem in ecclesiis religiosorum propriis usibus deputatis secundum statuta Latranensis concilii uicarii ordinentur, precipimus et iniungimus ut ad uicarias in suis ecclesiis in quibus nondum sunt uicarii constituti nobis personas idoneas representent que in ipsis in ordine quem cura requirit uelint et ualeant residere; alioquin, taxatis iuxta ecclesiarum facultates uicariis, ad disponendum de ipsis quatinus iura permittunt procedemus domino disponente.</p>
                </div>
                <div>
                    <head>Capitulum 17</head>
                    <p>Statuimus insuper ut diligenter inquirant archidiaconi in suis uisitacionibus que ecclesie sint dedicate et que non, et que dos in ecclesie dedicacione sit assignata; insuper que altaria et superaltaria fuerint consecrata et, si consecrata sint, crucis caractere sigillata; firmiter iniungentes ne colores super ea molantur aut in usus prophanos alios quoslibet deputentur.</p>
                </div>
                <div>
                    <head>Capitulum 18</head>
                    <p>Panni eciam crismales in usus seculares nullatenus conuertantur, cum sacro fonte renouati mundiciam significent qua ablutus est paruulus a peccatis, in cuius candore uita eterna et futura resurrexio figuratur.</p>
                    <p>Nec uni paruulo nisi propter necessitatem aut pauperiem pannus alius deputetur per auariciam aut incuriam sacerdotis.</p>
                </div>
                <div>
                    <head>Capitulum 19</head>
                    <p>Exortantes eciam precipimus ut beneficiati et infra sacros ordines constituti uitium luxurie omnemque uoluntariam carnis immundiciam fugiant, seruantes continentie puritatem.</p>
                </div>
                <div>
                    <head>Capitulum 20</head>
                    <p>Nullusque eorum uxorem ducat; et si antequam sacros ordines susceperit uxorem duxerit seu postea, si beneficium habeat, ipso priuetur et ab execucione sui officii suspendatur, nisi in casu a iure concesso.</p>
                </div>
                <div>
                    <head>Capitulum 21</head>
                    <p>Sollempniter renouantes sacrorum canonum constituciones quibus cauetur quod sacerdotes et rectores cum filiabus spiritualibus luxuriantes beneficiis priuentur et ab execucione sui officii suspendantur et in artissimum monasterium detrudantur, districtius eciam inhibemus ne persone ecclesiarum aut uicarii seu sacerdotes aut eciam clerici, maxime in sacris ordinibus constituti, publice fornicarias suas habeant, nec aliquas feminas in domibus suis uel aliis locis suspectis, de quibus sinistra suspicio oriatur.</p>
                    <p>Quod si facere presumpserint, canonice subiaceant ulcioni prout eorum ordinarii melius uiderint expedire.</p>
                    <p>Presbiteri uero et alii uiri ecclesiastici qui huiusmodi macula respersi fuerint a diuinis officiis suspendantur donec per ordinarios locorum ad emendam uenerint competentem.</p>
                    <p>Hanc autem districcionem non tantum de sacerdotibus parochiam regentibus set eciam de quibuscunque capellanis precipimus obseruari, cum omnes pari uoto continentie sint astricti.</p>
                </div>
                <div>
                    <head>Capitulum 22</head>
                    <p>Concubine predictorum presbiterorum seu clericorum, si que deprehendantur uel publice conuincantur, nisi monite resipuerint, nominatim excommunicentur usque ad condignam uenerint emendam.</p>
                    <p>Si que autem excommunicacionis sentencia contempta in peccato tam fetidissimo perseuerauerint animo indurato, in uita et communione careant fidelium et si decesserint denegetur eis ecclesiastica sepultura.</p>
                    <p>Nec quisquam excommunicatas scienter et prudenter concubinas clericorum, nisi forte transitum facientes, hospicio suscipiat et tunc cautius prouideatur ne cum fornicatoribus suis hospitentur.</p>
                </div>
                <div>
                    <head>Capitulum 23</head>
                    <p>Quod si rectores dictarum ecclesiarum in quibus ministrant prefati capellani, decanis, officialibus, aut archidiaconis non denunciauerint, antequam per inquisicionem suam uel famam ad eorum noticiam peruenerint, set ausu temerario predictas personas retinuerint aut sustinuerint quacunque occasione in eorum obsequiis, penam expressam in constitucione bone memorie Ricardi quondam Dunelmensis episcopi se nouerint incursuros.</p>
                </div>
                <div>
                    <head>Capitulum 24</head>
                    <p>Et cum non solum a malo set ab omni specie malai fuerit abstinendum, firmiter inhibemus ne clerici cuiuscunque ordinis monialium monasteria sine racionabili causa frequentent.</p>
                </div>
                <div>
                    <head>Capitulum 25</head>
                    <p>De excessibus parochianorum suorum tam rectores quam sacerdotes inquirant diligenter et que sine denunciacione ewangelica corrigere non potuerint decanis locorum, officialibus, uel archidiaconis sine mora referant corrigenda; et ad hoc fideliter faciendum, sacerdotes qui ecclesiis sunt prefecti sacramento artius astringantur quod nec propter amorem aut fauorem nec aliquid aliud id omittant.</p>
                    <p>Ad singula eciam capitula decanorum suorum uel archidiaconorum uel officialium suorum rectores, uicarii, uel eorum capellani compareant qui ibidem predictos excessus ostendant et aliis que in capitulis tractabuntur intersint.</p>
                </div>
                <div>
                    <head>Capitulum 26</head>
                    <p>Statuimus eciam et uolumus quod si aliqua ecclesia ab antiquis temporibus diuisa et illis temporibus habuerit duos capellanos, duos diaconos aut subdiaconos, et postea quacunque occasione illa ecclesia fuerit consolidata uel redintegrata, quod cultus diuinus pretextu consolidacionis premisse diminucionem minime paciatur, et rector tot numero capellanos et alios ecclesie ministros sustineat quot ecclesia prius diuisa necesse habuit sustinere.</p>
                </div>
                <div>
                    <head>Capitulum 27</head>
                    <p>De capellis uero sic disponimus ordinandis quod in eisdem de nouo constructis non celebretur nisi auctoritate episcopi speciali.</p>
                    <p>Quod si eo inconsulto constructe fuerint aut in ipsis ausu temerario celebratum, per archidiaconum in suis uisitacionibus hoc comperto cantaria sine more dispendio suspendatur quousque super hoc per episcopum graciam inuenerint specialem, sine iuris preiudicio alieni.</p>
                    <p>Hoc idem decernimus in capellis ab antiquo constructis que non sunt episcopali munimine roborate, prohibentes ne alique de nouo sine nostra licencia construantur nisi in casibus a iure concessis.</p>
                    <p>Subtractas uero cantarias debitas et antiquas restitui faciant, dum tamen iuris suffragio fulciantur. Uolumus eciam et ordinamus quod cum capelle plures site sint in parochiis diuersis propter parochiarum amplitudinem, diligenter et artius inquirant de predictis et sacramento simili astringantur quod excessus subditorum sine aliqua fraude uel scrupulo demonstrabunt.</p>
                    <p>Et in capitulis compareant quotiens opus fuerit aut necesse.</p>
                    <p>Iniungimus eciam quod sacerdotes in ecclesiis aut capellis qualitercunque celebrantes, quod ad minus bis in anno in generalibus capitulis coram archidiaconis aut eorum officialibus compareant, que ab ipsis proponenda fuerint audituri.</p>
                </div>
                <div>
                    <head>Capitulum 28</head>
                    <p>Huius eciam sinodalis congregacionis constitucione sanctimus ut sacerdotes qualitercunque celebrantes harigotis aut capis manicatis in locis publicis non utantur set, iuxta tenorem concilii, in decenti habitu incedant in publico ut tenentur.</p>
                </div>
                <div>
                    <head>Capitulum 29</head>
                    <p>Statuimus eciam ut ordinati a non suis episcopis uel alias minus idonei uel de quorum ordinibus ignoratur in nostra diocesi sine legitimis documentis nullatenus admittantur nisi de eorum prius constiterit ordinacione canonica et conuersacione et ceteris condicionibus personarum.</p>
                    <p>Quare uolumus et precipimus ut rectores et uicarii ecclesiarum presbiteros suos quos suis ecclesiis preponere uoluerint locorum archidiaconis uel eorum officialibus representent ut per eos diligentius examinati, si idonei fuerint ad seruiendum ecclesiis admittantur et eis stipendia necessaria ministrentur iuxta constituciones predecessorum nostrorum alias promulgatas.</p>
                </div>
                <div>
                    <head>Capitulum 30</head>
                    <p>Rectores eciam ecclesiarum et uicarii quorum interest attente prouideant ut, quantum ad eos pertinet, fabricis ecclesiarum suarum necnon et edificiis mansorum ecclesie in hiis que reparacione indigent sine difficultate et mora aliqua reparentur, librorum, et ornamentorum defectibus aut quorumcunque aliorum in eadem forma eciam reparatis.</p>
                </div>
                <div>
                    <head>Capitulum 31</head>
                    <p>Firmiter eciam inhibemus ne beneficiati uel ad ordines sacros promoti balliuis intendant secularibus, unde et pro quibus obligentur reddere racionem.</p>
                </div>
                <div>
                    <head>Capitulum 32</head>
                    <p>Item, ne quis rector aut uicarius inter stipendia sacerdotibus assignata denarios missales, tricennalia aut annualia ex pacto suo deputet sacerdoti, set, sicut supradictum est, ipsis honesta sustentacio assignetur, ne compellantur sacerdotes turpibus lucris inhiare, aut inter seculares in suscepti ordinis ignominiam mendicare.</p>
                </div>
                <div>
                    <head>Capitulum 33</head>
                    <p>Precipimus eciam ut redditus pia fidelium deuocione ad luminaria in ecclesiis assignati in alios usus per rectores aut uicarios nullatenus conuertantur.</p>
                    <p>Idem uolumus de legatis aut datis qualitercunque usibus supradictis.</p>
                </div>
                <div>
                    <head>Capitulum 34</head>
                    <p>Precipimus quoque et interdicimus sub pena anatematis ne quis, die Pasche aut quouis altero quo communicandum est, eadem hora offerat et communicet, set diuersis; et ne cuiquam dominicis diebus, propter debitum pecuniarum, communio aut aliqua alia sacramenta ecclesiastica aut ipsa sepultura per importunam instanciam creditoris denegentur, nisi forsan iuxta iuris exigenciam propter hoc fuerit prius excommunicacionis sentencia innodatus.</p>
                    <p>Et per hanc constitucionem nostram contra laudabilem et approbatam nostre diocesis consuetudinem et legittimam nolumus ecclesiarum rectoribus uel aliis ecclesiarum prelatis derogari.</p>
                </div>
                <div>
                    <head>Capitulum 35</head>
                    <p>Adhicimus eciam et hortamur, precipientes ut mimis, ioculatoribus, taxillorum ludis aut aleis non intendant aut ludentibus assideant, uanitatibus ex frequencia intendentes, secundum canonum sancciones.</p>
                </div>
                <div>
                    <head>Capitulum 36</head>
                    <p>Monemus insuper, precipientes ne clerici arma portent, presertim aggressionis, nisi forsan arma defensionis tempore belli ingruente et causa racionabili compellente; ita ut ex hoc occasionem delinquendi uel audaciam non assumant.</p>
                </div>
                <div>
                    <head>Capitulum 37</head>
                    <p>Ad hoc autem interdicimus ne sacerdotes a laicis pecuniam extorqueant pro penitencia iniungenda seu quibuslibet sacramentis a sacerdotibus laicis dispensandis.</p>
                    <p>Nec penitenciam iniungant furibus, latronibus, raptoribus, predonibus, incendiariis, alios exhereditantibus et hiis similibus nisi prius facta restitucione, dum tamen taliter delinquentibus ad id faciendum suppetant facultates, cum non dimittatur peccatum nisi restituatur ablatum, dum tamen ipsi contra quos commissum fuerit superstites sint aut eorum heredes, alioquin rapta et per maliciam adquisita in usus pauperum per ordinarium deputentur, nichilominus pro commisso contra deum iniuncta penitencia salutari.</p>
                </div>
                <div>
                    <head>Capitulum 38</head>
                    <p>Et ne quisquam sacerdos, ceca cupiditate ductus, iniungat confitenti in foro penitentie annalia uel tricennalia uel consimilia ut emolumentum consequi ualeat in salutis sue dispendium et grauamen.</p>
                </div>
                <div>
                    <head>Capitulum 39</head>
                    <p>Et quia solis sacerdotibus est potestas ligandi atque soluendi commissa, prohibemus ne diaconi confessiones audiant uel admittant, penitencias iniungant, queuis sacramenta dispensent que a solis sacerdotibus ministranda noscuntur nisi necessitas urgeat aut compellat, ut in casu mortis per absenciam sacerdotis.</p>
                </div>
                <div>
                    <head>Capitulum 40</head>
                    <p>De residencia uero rectorum cum luce clarius iura loquantur hoc uolumus obseruari quod in canonicis constitucionibus et conciliis alias est statutum.</p>
                </div>
                <div>
                    <head>Capitulum 41</head>
                    <p>Ad augendum uero diuini cultus obsequium ordinamus et disponimus ut in singulis ecclesiis quarum facultates ad hoc sufficiunt, sint diaconus et subdiaconus sicut decet domum domini ministrantes; in aliis uero ecclesiis saltim unus clericus idoneus et honestus, qui in tonsura decenti et congruo habitu deseruiat sacerdoti, ne ecclesiis debitis officiis defraudentur, ita quod idem clericus nullatenus uxoratus existat nec deseruiat in altari.</p>
                </div>
                <div>
                    <head>Capitulum 42</head>
                    <p>Interdicimus eciam firmiter iniungendo ne in locis sacris habeantur mercata, aut diebus dominicis mercimonia uenalia exponantur, cum dominus ementes et uendentes de templo eiecerit, ne domus oracionis fieret spelunca latronum.</p>
                </div>
                <div>
                    <head>Capitulum 43</head>
                    <p>Iniungimus sub pena canonica ut cimiteria in circuitu decenter claudantur, et ut ornamenta et uasa ecclesie sub honesta custodia seruentur.</p>
                </div>
                <div>
                    <head>Capitulum 44</head>
                    <p>Insuper interdicimus leuaciones arietum super rotas et ludos in quibus decertatur ad brauium consequendum.</p>
                    <p>Insuper et scotalorum potaciones et ludos in locis sacris quoscunque artius prohibemus, prout in patrum et predecessorum constitucionibus est statutum.</p>
                </div>
                <div>
                    <head>Capitulum 45</head>
                    <p>Moneantur insuper matres paruulorum sollempniter die festo ne paruulos suos in lectis suis iuxta se collocent, suffocacione sepius contingente.</p>
                </div>
                <div>
                    <head>Capitulum 46</head>
                    <p>Clamdestina quoque matrimonia prohibemus et hoc sepius in ecclesiis publicetur, ne quisquam presumat huiusmodi contraccionibus interesse, si penam secundum canonem debitam necnon ad nostrum arbitrium alias infligendam uoluerit euitare.</p>
                    <p>Ideo singulis diebus dominicis prohibeatur ne quis fidem det de matrimonio contrahendo nisi publice, in presencia sacerdotis et propter hoc testibus conuocatis; quod si qui inuenti fuerint transgressores, canonice puniantur et omnes illi qui huiusmodi contractibus clamdestinis interesse presumunt sint acerba pena canonica feriendi.</p>
                    <p>Quod quidem iubemus per nostros archidiaconos diligenter inquiri et execucioni debite demandari.</p>
                </div>
                <div>
                    <head>Capitulum 47</head>
                    <p>Prouideant eciam rectores, uicarii, ac sacerdotes ne passim laici stent aut sedeant in cancello dum diuina officia celebrantur nisi forsan patroni aut alia uenerabilis persona ad hoc ob reuerenciam admittatur.</p>
                </div>
                <div>
                    <head>Capitulum 48</head>
                    <p>Preterea quedam statuta a nostris predecessoribus et domino archiepiscopo promulgata alias renouantes, cum seruata non fuerint, uobis duximus publicanda, scilicet hec: Sub interminacione anathematis prohibemus ne monachi seu quilibet religiosi negotientur lucri causa, maxime cum hoc sit omnibus uiris ecclesiasticis interdictum.</p>
                    <p>Item, ne uir nec mulier ad bigamiam transiens a presbitero benedicatur, quia, cum alia uice sint benedicti, benediccio eorum iterari non debet.</p>
                    <p>Item, prohibemus ne abbates aut alii uiri religiosi passim ante tempus probacionis a canone diffinitum aliquem ad professionem admittant, et si contra factum fuerit animaduersione debita corrigantur, cum in subsidium fragilitatis humane probacionis spatium sit regulariter institutum. Precipimus eciam ut si per necligenciam aliquid de sanguine Christi stillauerit super terram, lambatur lingua, tabula radatur super quam stillauerit.</p>
                    <p>Si non fuerit tabula, non conculcetur locus set radatur, et igne consumatur, et cinis intra altare condatur; sacerdos xl diebus peniteat.</p>
                    <p>Si autem super altare stillauerit calix, sorbeat minister stillam, et tribus diebus peniteat.</p>
                    <p>Si super lintheum altaris et ad aliud stilla peruenerit, quatuor diebus peniteat.</p>
                    <p>Si usque ad quartum, uiginti diebus peniteat et lintheamina que tetigerit stilla per ministros idoneos tribus uicibus abluantur, calice supposito, et aqua ablucionis iuxta altare cum reuerencia recondatur, prout in capitulo Pii pape expressius continetur.</p>
                    <p>Prudenter eciam caueant rectores, uicarii, et sacerdotes parochiales ne aliquis extraneus ad contrahendum matrimonium in eorum parochiis admittatur nisi prius ipsis de eius habilitate legitimis constiterit documentis.</p>
                </div>
                <div>
                    <head>Capitulum 49</head>
                    <p>Item, cum cause ecclesiastice pluries periclitentur per insufficientem examinacionem et indiscretam quorundam, uolumus et disponimus quod in singulis decanatibus sex uel quatuor discreciores per locorum archidiaconos eligantur qui examinent testes in singulis causis producendos, et dicta eorum, fideliter in scriptis redacta et sub sigillis eorum inclusa, officialibus et decanis qui preerunt in capitulis pro loco et tempore porrigantur.</p>
                    <p>Quod si aliqui predictorum in capitulis aliquando presentes non fuerint, alii de ipsis qui presentes fuerint in locum illorum sine difficultate aliqua subrogentur.</p>
                </div>
                <div>
                    <head>Capitulum 50</head>
                    <p>Et quia ecclesia Anglicana oppressionibus suarum libertatum in pluribus articulis multipliciter deformatur, quos dissimulare non possumus sine interitu salutis eterne, in illos qui hec attemptare presumpserint excommunicacionis sentenciam promulgamus.</p>
                </div>
                <div>
                    <head>Capitulum 50i</head>
                    <p>Item, sentencia excommunicacionis innodamus omnes illos qui pacem regni perturbare aut libertates ecclesiasticas infringere seu maliciose ecclesias suo iure priuare presumpserint aut inuadere, aut ad bona ecclesiastica maliciose manus extenderint contra libertates ecclesiasticas.</p>
                </div>
                <div>
                    <head>Capitulum 50ii</head>
                    <p>Item, omnes illos qui in ecclesias uel in ecclesiastica beneficia per uiolenciam uel maliciose se intrudunt, et ipsa per potenciam laicalem uel quamuis aliam uiolenciam per maliciam contra mandatum nostrum detinent occupata; et precipue omnes illos qui libertates ecclesie Dunelmensis infringunt per maliciam uel perturbant.</p>
                </div>
                <div>
                    <head>Capitulum 50iii</head>
                    <p>Item, simili censura percellimus omnes incendiarios, ecclesiarum fractores, ueneficos, et ueneficas, ac utentes magicis incantacionibus.</p>
                </div>
                <div>
                    <head>Capitulum 50iv</head>
                    <p>Decernimus excommunicacionis sentencia innodatos preterea omnes illos qui falsum perhibent testimonium uel perhiberi procurant maliciose ; seu excepciones opponunt quominus causa matrimonialis debitum sorciatur effectum, uel ut contra iusticiam processus diutius suspendatur; illos quoque omnes qui tales producunt uel subornant per quorum dicta aliqui fraudulenter exheridantur per maliciam et iniuste.</p>
                </div>
                <div>
                    <head>Capitulum 50v</head>
                    <p>Excommunicamus insuper omnes illos qui gracia lucri, odii, uel fauoris, falso et maliciose alicui crimen imponunt ut non infamato apud bonos et graues purgacio indicatur uel alio modo grauetur.</p>
                </div>
                <div>
                    <head>Capitulum 50vi</head>
                    <p>Similiter eciam prohibemus ne quis aduocatus nostre ciuitatis uel diocesis ad prestandum patrocinium in causis et consistoriis de cetero admittatur, nisi prestiterit sacramentum quod causam quam sciuerit iniustam esse uel probabiliter, habita summaria cognicione, esse talem presumpserit, et precipue in causa matrimoniali, tractandam non recipiat.</p>
                    <p>Istas autem sentencias quater in anno, scilicet in maioribus festis anni, publice et sollempniter uolumus publicari, iniungentes in uirtute obedientie archidiaconis, officialibus, et decanis ut promulgacionem predictarum sentenciarum diligenter et fideliter exequantur.</p>
                </div>
                <div>
                    <head>Capitulum 51</head>
                    <p>Iniungimus eciam archidiaconis nostris ut cum omni diligencia in suis uisitacionibus et capitulis suprascriptas constituciones nostras omnes et singulas faciant inuiolabiliter obseruari, necligentes, desides, et rebelles in ipsarum obseruacione animaduersione condigna per censuram ecclesiasticam compescendo.</p>
                    <p>Quod si archidiaconi uel eorum officiales uel decani in execucione prefatorum statutorum necligentes extiterint uel remissi, detenti cupiditatis vicio uel fauore, in eorum defectu subditorum desidiam et ipsorum necligenciam prout iura permiserint puniemus.</p>
                </div>
                <div>
                    <head>Capitulum 52</head>
                    <p>Uolumus eciam quod archidiaconi has constituciones nostras in suis capitulis faciant euidenter exponi et obseruari, in singulis ecclesiis ipsarum copiam facientes.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[Â…]</p>
                </div>
            </div>
        </body>
    </text>
</root>
