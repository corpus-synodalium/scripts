<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Salisbury</title>
                <recordID>1511</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1257</origDate>
                <dateNotes/>
                <origPlace>Salisbury</origPlace>
                <diocese>Salisbury</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1511</p>
                <p>Year: 1257</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: with later additions</p>
                <p>Place: Salisbury</p>
                <p>Diocese: Salisbury</p>
                <p>Province: Canterbury</p>
                <p>CountryModern: England</p>
                <p>Latitude: 51.074</p>
                <p>Longitude: -1.7936</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Giles of Bridport</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney, I, 549-67</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Hic incipiunt statuta dominorum episcoporum Sar..</p>
                    <p>Racionalis et proprii arbitrii factus homo de factoris sui bonitate potestatem assumpsit in permanentis uite gaudio sine mortis obstaculo persistendi, si tamen factori suo, prosperitatis accepte non inmemor, obedientie debitum exsoluisset; sed dum mandati eius qui fecit eum transgressor esse non timuit, cum ignorantie et concupiscentie miseriis iusto dei iudicio in se et posteros suos sentenciam mortis accepit.</p>
                    <p>A statu enim summe perfeccionis deficiens dum esse quod non potuit et scire quod non debuit infeliciter appetiuit, per ea per que peccauit punitus, de inmortali mortalis, de sciente inscius dampnabiliter est effectus; sed cum ruina tam enormis naturali uel scripta lege seu prophetarum oraculis reparari minime potuisset, alciori consilio quod ipse nouit missus est consilii angelus de sinu patris in sinum uirginis.</p>
                    <p>In uirgine et ex uirgine nostre mortalitatis naturam assumpsit per operacionem spiritus sancti conceptus et cum uirginitate uirginis natus uerus deus uerus homo, mundo per discipulos suos legem salutis anuncians, morte sua genus redemit humanum solo dumtaxat officio pietatis.</p>
                    <p>Porro licet lex euangelica sufficeret ad fidei et morum instruccionem populis conuertendis, quia tamen post conuersionem multorum adeo ualuit infidelitas et malicia in conuersis, decreuerunt apostoli et eorum successores instinctu spiritus sancti conuersorum ad fidem erroribus et malitiis per canones occurrendum.</p>
                    <p>Ex hoc primum apostoli, deinde concilia, constituciones canonicas super fide et moribus ediderunt, qualiter uidelicet ecclesia dei reformari debuit in utroque; inter alia statuentes quod prouincialia concilia, episcopales eciam synodi, conuenirent, in quibus de reformacione et reparacione status ecclesiastici communiter et concorditer ageretur, et generalium conciliorum statuta execucioni debite mandarentur.</p>
                    <p>Nos igitur, qui ex professionis nostre debito ad ueteris et noui paginam testamenti et sanctorum canonum obseruanciam artius obligamur, ex cure pastoralis officio et nostri capituli concilio, inuocata spiritus sancti gracia, hanc sanctam et uenerabilem synodum duximus conuocandam, in qua pleraque generalium et prouincialium conciliorum statuta, quedam eciam predecessorum nostrorum et ex nostris alique pro subditorum nostrorum correccione et reformacione duximus recitanda, predecessorum nostrorum statutis que per presentem synodum reuocata non fuerint in suo robore duraturis.</p>
                </div>
                <div>
                    <head>Capitulum 1</head>
                    <p>Beati Osmundi predescessoris nostri circa residenciam personarum et canonicorum Saresbiriensis ecclesie pias instituciones quas pro cultu diuini nominis ampliando et ecclesie Saresbiriensis honore, capituli sui accedente consensu, condidit ac in scriptis redegit, per negligenciam seu incuriam non ut decuit et oportuit obseruatas, presenti statuto duximus innouandas, precipientes, in uirtute spiritus sancti et sub iuramenti debito tam a personis quam ab aliis canonicis de ecclesie statutis et consuetudinibus approbatis obseruandis corporaliter interpositi, quod omnes et singuli tam persone quam canonici Saresbiriensis ecclesie in ipsa cathedrali ecclesia debitam facere residenciam non omittant nisi causa racionabili excusentur, si penas contra non residentes sanxitas uoluerint euitare.</p>
                </div>
                <div>
                    <head>Capitulum 2</head>
                    <p>Cum inter totius orbis ecclesias ecclesia Saresbiriensis in diuino officio et ministris tanquam sol in rota claruerit adeo ut, radios suos undique diffundens, defectus supleuerit aliarum; ne per ministros indignos claritas sua nobis non curantibus eclipsetur, statuimus ut nullus de cetero ad officium uicarii in ipsa ecclesia presentetur nec aliquatinus admittatur nisi, preter alia merita honestatis que in ministris huiusmodi requiruntur, instrumentum habeat idoneum modulandi et cantus periciam, sine quibus ecclesie gloria, quam ministrorum maculauit indignitas, et antiquum laudis preconium minime poterit reparari.</p>
                </div>
                <div>
                    <head>Capitulum 3</head>
                    <p>[1] De archidiaconis quoque statuimus ut ecclesias uisitent utiliter et fideliter de sacris uasis et uestibus et qualiter diurnis et nocturnis officiis ecclesie seruiatur, et generaliter de temporalibus et spiritualibus inquirendo, et que corrigenda inuenerint corrigant diligenter. Ecclesias autem superfluis non grauent expensis sed procuraciones exigant dumtaxat cum uisitant moderatas iuxta consuetudines racionabiles et canonicas sanxiones.</p>
                </div>
                <div>
                    <head>Capitulum 4</head>
                    <p>Clamor ualidus ad aures nostras ascendit quem dissimulare non possumus nec debemus quod, licet archidiaconi non nisi procuracionem unicam annuatim ab ecclesiis quas personaliter uisitauerint percipere ualeant iuxta canonicas sanxiones, ad aliud genus extorquendi uictualia ne dicamus ut suis parcant se transferunt, dum a subditis suis, ante uel post receptam procuracionem debitam, hospitium postulant sub specie caritatis.</p>
                    <p>Et cum, timore ac pudore urgentibus, postulati repellere nequeant uel non audeant postulantem, per expensas indebitas plus forsitan quam per debitas pregrauentur.</p>
                    <p>Quia uero diuini plenum est animaduersione iudicii tales impietates, que sub pietatis pallio obumbrantur, et tale genus caritatis, que non edificat et plantat sed destruit et disperdit, conniuentibus oculis pertransire, statuimus et statuendo precipimus quod ab huiusmodi hospiciorum exaccione taliter decetero studeant abstinere, ne preter concussionis infamiam quam de facto incurrunt non solum nostram sed eciam diuinam indignacionem merito debeant formidare.</p>
                </div>
                <div>
                    <head>Capitulum 5</head>
                    <p>Statuimus et statuendo precipimus ut capitula archidiaconorum per singulos decanatus nostre diocesis celebranda in locis conueniencioribus in quibus uictualia reperiuntur uenalia et ubi conuenientium euecciones commodius recipi ualeant de cetero celebrentur.</p>
                </div>
                <div>
                    <head>Capitulum 6</head>
                    <p>Statuimus ut cum decani rurales idonei ab archidiaconis fuerint instituti nobis presententur et successoribus nostris ad sacramentum prestandum corporale.</p>
                </div>
                <div>
                    <head>Capitulum 7</head>
                    <p>Statuimus eciam quod emendas pecuniarias non exigant pro redempcione criminum, presertim in casibus in quibus nequeunt dispensare, nec de causis que ordinis deposicionem uel beneficii priuacionem inducunt se aliquatinus intromittant.</p>
                </div>
                <div>
                    <head>Capitulum 8</head>
                    <p>Cum in iure cautum existat quod archidiaconi uel decani rurales nullas exacciones siue tallias in presbiteros siue clericos exercere presumant, firmiter precipiendo statuimus quod sub nullius necessitatis forsitan iminentis specie sine consciencia nostra tallias faciant uel collectas.</p>
                </div>
                <div>
                    <head>Capitulum 9</head>
                    <p>Cum ex causis diuersis ecclesiarum rectores et uicarii uariis oppressionibus pregrauentur, cordi nobis est eos ab insolitis et omnino inutilibus sumptibus et dispendiis releuare.</p>
                    <p>Olim siquidem apparitores per decanatus singulos constituti ad instar cursorum papalium et aliorum prelatorum, sine alicuius eueccionis onere, soli cum presbiterorum parochialium testimonio suum officium fideliter explicabant.</p>
                    <p>Sed diebus istis, eorum insolercia surrepente, propria eorum temeritate posuerunt se in equis, duobus sibi uel ad minus uno seruitoribus sociatis, qui per totum anni circulum simulata officii instancia discurrentes ac undique impudenter exigentes, in alienis domibus iugiter hospitati sumptuosa querendo nec communibus contenti, in uictualibus et aliis supra uires aggrauant hospitantes.</p>
                    <p>Cum igitur scriptum sit: Non transgredieris terminos quos posuerunt patres tui, uolentes apparitorum officium antiquis finibus limitare, statuimus presenti synodo approbante quod apparitores nostre diocesis officium suum de cetero sine cuiuslibet eueccionis genere quantum eis deus dederit fideliter exequantur.</p>
                    <p>Et cum in causis uel negotiis citacio, execucio, uel alias precepcio superioris que testimonio egeant imineant faciende, in presbiteri parochialis, diaconi, seu clerici, ut testimonium perhibere ualeant, presencia, in quorum parochia huiusmodi exequenda mandantur que sibi mandata fuerint, studeant explicare.</p>
                    <p>Quod si subditorum nostrorum aliqui in suis uel alienis equis apparitores susceperint hospitandos uel fraudem huic nostre constitucioni fecerint, ipso facto nouerint ab officio se suspensos, apparitoribus nichilhominus a suo ministerio remouendis.</p>
                    <p>Si uero citaciones extraordinarie occurrant eorum ministerio faciende, nullatenus eos admittant nisi prius, iuxta Londoniensis concilii formam, eis uiatica ministrentur.</p>
                </div>
                <div>
                    <head>Capitulum 10</head>
                    <p>Cum ecclesiarum rectores et uicarii ac presbiteri seculares tenentur sacramenta ecclesiastica dispensare, prohibendo statuimus et statuendo prohibemus ut sacramentorum ecclesiasticorum noticiam non habentes saltim necessariam, ad animarum regimen uel presbiteratus ordinem nullatenus presententur, cum quos sacri canones reiciunt merito repelli debeant ut indigni; ecclesiarum patrones presertim exhortantes ecclesiasticos ut a presentandis talibus se abstineant si ea uice potestate priuari noluerint presentandi.</p>
                </div>
                <div>
                    <head>Capitulum 11</head>
                    <p>[2] Quoniam de habitu clericorum qui non clericalis uidetur sed potius militaris graue scandalum laicis generatur, firmiter statuendo precipimus ut ad formam tam de uestibus clericorum quam eciam de ornamentis equorum in generali concilio editam per subtraccionem beneficiorum ab episcopis restringantur, ita quod in mensura decenti uestes habeant et capis clausis utantur in sacris ordinibus constituti, maxime in ecclesia et coram prelatis suis et in conuentibus clericorum et ubique in suis parochiis qui cum animarum cura regendas ecclesias susceperunt.</p>
                    <p>Et ut possint episcopi alios melius ad honestatem uestium, tonsuram et coronam decentes et equorum ornamenta idonea coartare, prouideant ut a suis clericis commensalibus hec prius faciant obseruari, habentes eos in uestibus, calcaribus, frenis, et sellis clericalis gerentes habitum honestatis.</p>
                    <p>Quoniam omne quod non propter necessitatem sed propter uenustatem accipitur elacionis habet calumpniam, statuimus firmiter prohibentes ne presbiteri uel clerici in sacris ordinibus constituti nodulis, fibulis, aut uncis aureis, argenteis, aut de aurifrigio uel gemmis quibuslibet utantur decetero in scandalum ordinis clericalis.</p>
                </div>
                <div>
                    <head>Capitulum 12</head>
                    <p>[3] Licet ad profugandum a laribus ecclesie putridum illud turpitudinis libidinose contagium quo decor ecclesie grauiter maculatur studuerunt semper ecclesiastici correctores, ipsum tamen tante improbitatis existit ut semper se ingerat impudenter.</p>
                    <p>Nolentes igitur tantam ecclesie ignominiam conniuentibus preterire oculis incorrectam, statuta Romanorum pontificum, et maxime decretalem Alexandri pape super hoc editam, exequentes statuimus et statuendo precipimus ut nisi clerici, et maxime in sacris ordinibus constituti, qui in domibus suis uel alienis publice detinent concubinas, eas a se prorsus remouerint infra mensem, ipsas uel alias nullatenus detenturi, ab officio et beneficio sint suspensi, ita quod usquequo super hoc digne satisfecerint, de beneficiis ecclesiasticis se nullatenus intromittant; alioquin ipso iure ipsis eos decernimus fore priuatos.</p>
                    <p>Uolumus quoque et districte precipimus ut archiepiscopi et episcopi diligentem faciant super hoc per omnes decanatus inquisicionem fieri et quod statuimus obseruari.</p>
                    <p>Predicti uero concilii auctoritate officialibus nostris super premissis sollicitudinem committimus inquirendi et predictum concilium exequendi.</p>
                </div>
                <div>
                    <head>Capitulum 13</head>
                    <p>Quoniam putridum libidinose spurcitie contagium adeo apud clericos et presbiteros inualuit quod nec autoritas euangelica nec canonica seueritas illud hactenus extirpare potuit quin in sue perpetue dampnacionis periculum et ordinis ecclesiastici ignominiam plerique presbiteri et clerici adhuc suas detinent publice concubinas, cupientes subditos nostros ad statum honestatis debite reformari, presentis synodi approbacione statuimus quod omnes muliercule cum presbiteris secularibus et religiosis quibuscunque, clericisque in sacris ordinibus constitutis, scienter de cetero publice fornicantes, post presentis statuti denunciacionem ipso facto racione sacrilegii quod committunt sentenciam maioris excommunicacionis incurrant.</p>
                    <p>Et si cum taliter excommunicatis presbiteri uel clerici quicunque seculares uel regulares ex certa consciencia post denunciacionem commisceant, sciant se similis sententie laqueo innodatos, quorum absolucionem nobis et penitenciariis nostris specialiter reseruamus.</p>
                    <p>Hanc autem constitucionem nostram in parochialibus ecclesiis precipimus frequentius publicari.</p>
                </div>
                <div>
                    <head>Capitulum 14</head>
                    <p>[4] Ut ueri uideamur euangelice predicacionis sectatores, cum non nisi in uinea laboranti retribucionis denarius sit porrigendus, nec nisi qui altari deseruit uiuere debeat de altari, statuimus ut ecclesie certis personis deputate nulli dentur ad firmam, nisi forte iusta causa suffuerit et a suo episcopo approbata, ut tunc de eius consensu alicui honeste persone et ordinate detur ad firmam, de quo uerisimiliter presumi debeat quod fructus ecclesie in bonos usus conuertat.</p>
                </div>
                <div>
                    <head>Capitulum 15</head>
                    <p>Predescessorum nostrorum uestigiis inherentes, conuenciones firmarum absque nostra approbacione uel predecessorum nostrorum contractas penitus infirmamus, statuentes sub pena fructuum unius anni quod beneficia foranea sine nostra autoritate et licencia nulli tradantur ad firmam.</p>
                    <p>Quod ad firmas prebendarum extendi uolumus, nisi decani et capituli nostri interueniente consensu, nostra et successorum nostrorum sint auctoritate fulcite.</p>
                    <p>Quod si ex causa personis aliquibus hoc duxerimus indulgendum, equanimiter tollerabimus quod de prebendis in decanatu Saresbiriensi et de beneficiis foraneis in loci archidiaconi presencia firme conuencio ineatur, que nobis eciam presentabitur, ut ex approbacione eius robur assumat si forsitan fuerit approbanda.</p>
                </div>
                <div>
                    <head>Capitulum 16</head>
                    <p>[5] Ad uicariam statuimus nullum decetero admittendum nisi iam in presbiterum ordinatum uel saltem diaconum in proximis quatuor temporibus ordinandum; qui renuncians beneficiis aliis si qua habet curam animarum habencia, iuret residenciam ibi facere ac eam faciat continue corporalem.</p>
                    <p>Alioquin institucionem illius decernimus fore nullam, et uicariam alii conferendam.</p>
                    <p>Sic illuditur illi dolo quo, assignato sepe alicui nomine personatus aliquo modico, simulate dabatur alii ecclesia ficto nomine uicarie, qui timens alia perdere beneficia metuebat eam recipere ut persona.</p>
                    <p>De iam institutis uero uicariis qui non sunt presbiteri, cum uicarii teneantur personis et ecclesiis deseruire, statuendo precipimus ut infra annum adminus se faciant in presbiteros ordinari. Alioquin si per eos steterit quominus infra annum, ut diximus, ordinentur, eos extunc uicariis eisdem fore decernimus priuatos.</p>
                    <p>Et de residencia circa eos statuimus quod de instituendis supradiximus statuendum.</p>
                </div>
                <div>
                    <head>Capitulum 17</head>
                    <p>Audiuimus quod nonnulli in nostra diocesi contra statutum Londoniensis concilii de facto, cum ipso iure sint priuati, perpetuas detinent uicarias.</p>
                    <p>Quia uero detentores huiusmodi et animas dampnabiliter decipiunt et furtum nichilominus committunt seu rapinam, uicarias sic uacantes presentis synodi approbacione ad manus nostras totaliter sequestramus sub pena excommunicacionis quam contrauenientes incurrere uolumus ipso facto, districtius inhibentes ne spiritualium uel temporalium administracioni se de cetero audeant inmiscere cum huiusmodi uicarias donacioni nostre generalis autoritate concilii reseruari duxerimus racione concilii conferendas, presertim eas in quibus contra presentatores per necgligenciam est prescriptum.</p>
                </div>
                <div>
                    <head>Capitulum 18</head>
                    <p>Cum ex precepto diuino necnon auctoritate canonica ad exsoluendum deo de nocte nocturnum sicut de die diurnum officium inexcusabiliter obligemur, statuendo precipimus quod seculares prelati necnon parochiales presbiteri qui ex causa racionabili de nocte non surgunt ad matutinum officium exequendum, surgere studeant in aurora, ut saltim cum dies illuxerit officium inchetur, cuiuscunque parochiani absencia non obstante.</p>
                </div>
                <div>
                    <head>Capitulum 19</head>
                    <p>Subditorum nostrorum pericula, necgligencia dampnabili hactenus tollerata, graui nos dolore percellunt, et eo grauius quod eis occurrere festinato remedio non ualemus.</p>
                    <p>Nonnullos siquidem presbiteros et clericos non solum racione originis et sacri baptismatis sed eciam inferiorum ordinum et aliquos sacrorum racione nostros effectos, ab alienis episcopis extra prouincia absque nostra uel predecessorum nostrorum licencia sacros ordines non ambigimus suscepisse et, huiusmodi manuum imposicione rata ut expediret non habita, immiscuisse se incaute execucioni ordinum taliter susceptorum; propter quod ipso iure in irregularitatis dispendium inciderunt et, quod flebilius est plangendum, irregularitate huiusmodi irretiti attrita fronte ingesserunt et ingerunt se diuinis.</p>
                    <p>Tales igitur non suspendimus uniuersos sed suspensos auctoritate canonum denunciamus, statuentes ut nullus de nostra ciuitate uel dioceci oriundus, a nobis uel a predecessoribus nostris ordinatus, et absque nostra uel eorum licencia ordine postmodum ab alieno episcopo suscepto nec a proprio episcopo approbato, qui execucioni si immiscuit ordinis sic suscepti, ab aliquo subditorum nostrorum religioso uel seculari clam uel palam donec cum eo legitime fuerit dispensatum ad execucionem officii aliquatinus admittatur.</p>
                    <p>Tales autem scienter recipientes et per mensem retinentes canonice puniantur.</p>
                </div>
                <div>
                    <head>Capitulum 20</head>
                    <p>Preterea cum quidam aliene originis se clericos sacri ordinis uel presbiteros asserentes tam litteris quam signis per falsitatis uitium fabricatis, quod diebus nostris accidit, non susceptos se menciantur ordines suscepisse, et sic per colorem huiusmodi ad officii execucionem minus prouide admittantur; tam graui scandalo et animarum periculo occurrere cupientes, districtius precipiendo statuimus ut quicunque alterius ordinacionis et originis in nostra uoluerit diocesi ministrare ante omnia literas dimissorias sui ordinatoris coram nobis uel officialibus nostris exponat quibus fidem imponat si de eis forsitan dubitetur, ut sic scrupulo cuiuslibet dubitacionis ammoto ad execucionem sui ordinis admittatur prout uisum fuerit expedire.</p>
                </div>
                <div>
                    <head>Capitulum 21</head>
                    <p>Cum secundum regulas sanctorum patrum religiosi uiri psalmos, impnos, et quedam alia legenda et canenda tam in nocturno quam in diurno officio secundum suas obseruancias teneantur cordetenus memoriter retinere, statuimus ut nullus de nunc monasterium ingressis nec de cetero ingressuris in nostra diocesi, nisi officium suum cordetenus memoriter retineat, cessante ignorancia inuincibili, alicui obedientie preponatur.</p>
                    <p>Quod si secus fuerit incaute presumptum et preponens et prepositus suspendatur.</p>
                    <p>Ad hec sub pena excommunicacionis qua transgressores huius statuti ipso facto uolumus innodari, districtius prohibemus ne aliqui religiosi ex quacunque necessitate, nobis inconsultis, rem immobilem monasterii sui quocunque alienacionis titulo in aliam religiosam secularemue personam transferre presumant; sub pena consimili nichilominus inhibentes ne fideiussores existant aut eciam pro aliorum obligacionibus se constituant principales neque per sigillum suum autenticum pro aliis se obligent, quamquam abbates uel priores sui hoc eis sub obedientie debito a quo eos absoluimus in hac parte precipiant uel iniungant.</p>
                </div>
                <div>
                    <head>Capitulum 22</head>
                    <p>Statutum felicis recordacionis R. predecessoris nostri super mortuariis editum, quod a nonnullis minus sano peruertitur intellectu, presentis synodi approbacione duximus declarandum.</p>
                    <p>Satagens siquidem idem R. predecessor noster saluti consulere animarum, quia considerabat laicos utriusque sexus subditos suos, quandoque per ignoranciam, nonnumquam uero per necgligenciam et incuriam, in decimarum et oblacionum suarum subtraccione grauiter deliquisse, quia non dimittitur peccatum nisi restituatur ablatum prudenter attendens, salubriter statuit quod pro recompensacione decimarum taliter subtractarum, licet causam statuto suo non inseruerit, secundum melius auerium in bonis defuncti ecclesie dampnum passe debuit applicari.</p>
                    <p>Quia uero huius occasione statuti inter ecclesiarum rectores et parochianos suos lites quas extingui cupimus frequenter oriuntur, illud synodali duximus interpretacione taliter declarandum: quod si decedens tria ad minus uel plura cuiuscunque generis in bonis suis habuerit animalia superannata, optimo cui de iure fuerit debitum reseruato, ecclesie sue a qua sacramenta percepit dum uiueret, sine dolo, fraude, et contradiccione qualibet pro decimarum tam personalium quam predialium necnon et oblacionum subtraccionis compensacione, ad deliberacionem anime sue melius post optimum reseruetur.</p>
                    <p>Quod si duo tantum in bonis decedentis extiterint, de mansuetudine ecclesie exaccio quelibet mortuarii nomine remittatur.</p>
                </div>
                <div>
                    <head>Capitulum 23</head>
                    <p>Hoc autem adiciendum duximus quod si materfamilias uiro suo superstite preobierit, ad prestacionem mortuarii minime coartetur.</p>
                    <p>Quod si post obitum mariti in domus et familie regimine uidua per annum superuixerit, iuxta formam superius scriptam ad mortuarium obligetur.</p>
                    <p>Hac autem constitucione nostra seu interpretacione consuetudini laudabili super mortuariis in nostra diocesi hactenus obseruate nolumus preiudicium generari; quod si decedens huiusmodi numerum animalium non habuerit, super prestacione mortuarii consuetudo ecclesiastica obseruetur.</p>
                    <p>Ad solucionem uero debiti de iure mortuarii renitentes uolumus per locorum ordinarios censura ecclesiastica coartari.</p>
                </div>
                <div>
                    <head>Capitulum 24</head>
                    <p>Cum in matrimoniis contrahendis per denunciacionum omissionem et sacerdotum parochialium absenciam nonnulla pericula contigerint et contingant, firmiter statuendo precipimus quod sine sacerdote et aliis legitimis testibus bannisque tribus diebus sollempnibus in parochianorum presencia ante contrahendum matrimonium promulgatis, in nostra diocesi decetero nullatenus matrimonia contrahantur.</p>
                    <p>Quod si denunciacionibus omissis reperiantur aliqui absque sacerdotis et testium legitimorum presencia matrimonialiter contraxisse, tam contrahentes quam qui talibus contractibus clamdestinis contra ecclesie interdictum scienter interfuerint excommunicacioni precipimus subiacere.</p>
                    <p>Hanc autem constitucionem nostram in qualibet parochiali ecclesia nostre diocesis per earum sacerdotes Natiuitatis, Resurreccionis, et Ascencionis dominice ac Omnium sanctorum diebus sub obedientie debito precipimus sollempniter publicari.</p>
                </div>
                <div>
                    <head>Capitulum 25</head>
                    <p>Prohibicionem scotallarum et alias communium potacionum pro salute animarum et corporum introductam, synodali approbacione prosequentes, rectoribus, uicariis, et aliis presbiteris parochialibus precipimus sub obedientie debito firmiter iniungendo quod parochianos suos crebra exhortacione diligenter inducant ne prohibicionis huiusmodi temerarii uiolatores existant.</p>
                    <p>Alioquin quos in hac parte culpabiles inuenerint, ab ecclesie ingressu et sacramentorum communione tamdiu suspensos denuntient donec aliis penis cessantibus ad penitenciarium nostrum accesserint, quod ab eo pro transgressione huiusmodi eis penitentie nomine iniunctum fuerit humiliter recepturi, et prout eis deus dederit impleturi.</p>
                </div>
                <div>
                    <head>Capitulum 26</head>
                    <p>Communes autem potaciones declaramus quotiens uirorum multitudo que numerum denarium excesserit eiusdem parochie in qua seruisia uenalis extiterit uel eciam uicinarum, in tabernis huiusmodi uel infra septa eiusdem domicilii potandi gracia commorantur.</p>
                    <p>Uiatores uero et peregrinos et in nundinis ac mercatis conuenientes, quamuis in tabernis conuenerint, sub prohibicione ista nolumus comprehendi.</p>
                </div>
                <div>
                    <head>Capitulum 27</head>
                    <p>Licet in conciliis Lateranensi et Oxoniensi prohibitum sit expresse ne iudei mancipia habeant christiana, plerique tamen iudei nostre diocesis, ut dicitur, huiusmodi prohibicione contempta, nutrices, obstetrices, et alia mancipia christiana dampnabiliter presumunt in suis obsequiis retinere.</p>
                    <p>Nec huiusmodi transgressione contenti in grauiorem prorumpunt audaciam, ut non solum cum christianis solutis sed in nostre fidei scandalum et in sue legis contemptum cum mulieribus commisceant coniugatis.</p>
                    <p>Unde presentis synodi approbacione statuimus ut mulieres, tam solute quam coniugate, super huiusmodi crimen confesse uel conuicte nominatim excommunicacionis sentencia percellantur, et donec ad arbitrium nostrum uel officialium nostrorum satisfecerint artius euitentur.</p>
                    <p>Iudeis uero super hoc conuictis uel confessis, donec competenter hoc emendauerint, omnis christiana communio per censuram ecclesiasticam denegetur.</p>
                    <p>Quod uero circa distinccionem habitus cautum est, propter pericula que ex habitus confusione contingunt, omni diligencia statuimus obseruandum.</p>
                </div>
                <div>
                    <head>Capitulum 28</head>
                    <p>Presentis synodi approbacione statuimus ut quicunque subditorum nostrorum in excommunicacionis sentenciam contra iuris ecclesiastici spoliatores et alios criminosos in Oxoniensi concilio promulgatam conuicti fuerint incidisse, preter notam infamie quam incurrunt ipso facto, totiens in ciuitate Saresbiriensi et in partibus illis ubi crimen commiserint, nisi clerici fuerint, publice fustigentur quotiens nobis uel successoribus nostris uisum fuerit expedire, nisi causa racionabilis nos induxerit ad penitenciam commutandam.</p>
                </div>
                <div>
                    <head>Capitulum 29</head>
                    <p>Cum nec unicus dies anni illuscescat qui non alicuius uel aliquorum sanctorum uenerandis natalitiis decoretur, in quorum laudibus et meritorum preconiis totum tempus a Christi fidelibus quorum suffragiis indigent expendi non indigne meruerunt, hominis tamen condicio, cui dictum est: In sudore uultus uesceris pane tuo, nequaquam potest omnis propter occupaciones mundanas sanctorum ueneracionibus iugiter insistere quin necesse habeat corporis necessitatibus prouidere.</p>
                    <p>Ideoque salua sanctorum reuerencia duximus statuendum quod exceptis sollempnitatibus Natiuitatis dominice cum iiii diebus sequentibus, Circumcisionis, Epiphanie, Resurreccionis cum iii diebus, Ascencionis, Pentecosten cum iii diebus, singulisque sollempnitatibus dominicis, exceptis eciam festiuitatibus beate uirginis, apostolorum, euangelistamm, festiuitatibus sancte Crucis, sancti Michelis, sancti Iohannis baptiste, sancti Laurentii, Translacionis sancti Thome martiris, sancti Martini, sancti Nicholai, et sancte Marie Magdalene, festisque dedicacionum in suis parochiis necnon et sanctorum in quorum honore singule ecclesie construuntur, nullius alterius sancti festiuitas ab agricultura et laboribus sine quibus terre coli non possunt, parochianis suis indicatur per presbiteros ferianda.</p>
                </div>
                <div>
                    <head>Capitulum 30</head>
                    <p>[6] [7] Quoniam propter diuersas consuetudines in petendo decimas per diuersas ecclesias inter rectores ecclesiarum et parochianos suos rixe et contenciones, scandala et odia permaxima oriuntur, uolumus quod in cunctis ecclesiis per archiepiscopatum nostrum constitutis uniformis sit peticio decimarum et prouentuum ecclesiarum.</p>
                </div>
                <div>
                    <head>Capitulum 30i</head>
                    <p>In primis uolumus quod decime de frugibus non deductis expensis integre et sine aliqua diminucione soluantur, et eciam de fructibus arborum et seminibus omnibus et herbis ortorum, nisi parochiani competentem pro talibus decimis uelint facere redempcionem.</p>
                    <p>Uolumus eciam quod decime de fenis ubicunque crescant, siue in magnis pratis siue in paruis siue in cheuiciis exigantur et prout expedit ecclesie persoluantur.</p>
                </div>
                <div>
                    <head>Capitulum 30ii</head>
                    <p>De nutrimentis autem animalium uolumus, scilicet de agnis, quod pro sex agnis et infra sex oboli dentur pro decima.</p>
                    <p>Septimus agnus et supra semper detur pro decima, ita tamen quod rector ecclesie, qui septimum agnum receperit, det parochiano suo a quo decimam illam receperit tres obolos in recompensacionem.</p>
                    <p>Qui octauum agnum receperit, det denarium parochiano.</p>
                    <p>Qui nonum agnum receperit, det obolum parochiano, uel exspectet rector ecclesie alterum annum donec possit decimum agnum recipere, si maluerit.</p>
                    <p>Et qui ita exspectauerit, semper exigat secundum agnum meliorem uel tertium ad minus de agnis secundi anni, et hoc pro exspectacione primi anni.</p>
                    <p>Et ita intelligendum est de decima lane.</p>
                    <p>Quod si oues alibi in ieme et alibi in estate nutriuntur, decima est diuidenda.</p>
                    <p>Similiter siquis in medio tempore emerit uel uendiderit oues et certum sit a qua parochia ille uenerint, diuidenda est, sicut de re que sequitur duo domicilia.</p>
                    <p>Si autem incertum fuerit, habeat illa ecclesia decimam infra cuius limites tempore tonsionis oues inueniuntur.</p>
                    <p>De lacte uolumus quod decima soluatur dum durat, uidelicet de caseo tempore suo et de lacte in autumpno et ieme, nisi parochiani competentem uelint pro talibus decimis facere redempcionem, et hoc ad comodum ecclesie.</p>
                </div>
                <div>
                    <head>Capitulum 30iii</head>
                    <p>De prouentibus autem molendinorum uolumus quod decime exigantur et soluantur ad ualorem prouentuum, et hoc nisi domini pro ualore prouentuum faciant redempcionem.</p>
                </div>
                <div>
                    <head>Capitulum 30iv</head>
                    <p>De pasturis autem et pascuis tam communibus quam non communibus statuimus quod decime fideliter soluantur; et hoc per numerum animalium et dierum, si expedit ecclesie.</p>
                </div>
                <div>
                    <head>Capitulum 30v</head>
                    <p>De piscacionibus autem et apibus, sicut de omnibus aliis bonis iuste adquisitis que renouantur per annum, statuimus quod decime exigantur, sed debito modo.</p>
                </div>
                <div>
                    <head>Capitulum 30vi</head>
                    <p>Statuimus eciam quod decimei soluantur de artificibus, de mercatoribus, et de lucro negociacionis, similiter de carpentariis, fabris, textoribus, pandoxatricibus, et omnibus aliis stipendiariis operariis, uidelicet quod dent decimas de stipendiis suis, nisi ipsi stipendiarii aliquid certum uelint dare ad opus uel ad lumen ecclesie si rectori ecclesie id placuerit.</p>
                </div>
                <div>
                    <head>Capitulum 30vii</head>
                    <p>In peticione autem principalis legati uolumus quod consuetudo prouincie cum possessione ecclesie obseruetur, ita tamen quod rector ecclesie in peticione sua, siue fuerit uicarius siue capellanus annuus, habeat deum pre oculis.</p>
                </div>
                <div>
                    <head>Capitulum 30viii</head>
                    <p>Sed quoniam multi inueniuntur decimas dare nolentes, statuimus quod parochiani ammoneantur primo, secundo, et tercio, ut decimas deo et ecclesie fideliter soluant.</p>
                    <p>Quod si se non emendauerint, primo ab ingressu ecclesie suspendantur et sic demum ad solucionem decimarum per censuram ecclesiasticam, si necesse fuerit, compellantur.</p>
                    <p>Si tamen dicte suspensionis relaxacionem uel absolucionem petierint, ad ordinarium loci mittantur absoluendi, et debito modo puniendi.</p>
                </div>
                <div>
                    <head>Capitulum 30ix</head>
                    <p>Rectores autem ecclesiarum seu uicarii seu capellani annui, qui predictas decimas predicto modo seu propter formidinem hominum seu fauorem, dei timore postposito, cum effectu non petierint, pena suspensionis innodentur, donec dimidiam marcam argenti pro sua inobediencia archidiacono persoluerint.</p>
                </div>
                <div>
                    <head>Capitulum 31</head>
                    <p>Quoniam exigentibus dispensandi causis personis literatis nobilibus et honestis curam animarum habentibus ad alia beneficia quibus similis cura iminet postmodum presentatis, plerumque de pontificum benignitate beneficiorum ipsorum committitur ad tempus custodia uel commenda, quidam maliciose concessa sibi gracia nequiter abutentes beneficiorum que taliter receperunt ueros se esse rectores et proprios mentiuntur; alii autem conantur asserere se commendas uel custodias huiusmodi quasi perpetuas assecutos et de fructibus ac prouentibus earundem in ultima uoluntate disponunt pro sue libito uoluntatis.</p>
                    <p>Nos igitur huiusmodi fraudibus et malitiis occurrere cupientes, ac uolentes quod ecclesie nobis subiecte ueros et proprios habeant rectores qui de cura respondere uoluerint animarum, commendas et custodias uniuersas a nobis uel predecessoribus nostris personis quibuscunque concessas synodi presentis approbacione totaliter reuocamus; statuentes ut uniuersi commendas uel custodias habentes in nostra diocesi usque ad instans festum Resurreccionis dominice dum tamen idonei fuerint instituciones recipiant in beneficiis commendatis nisi forsitan ex causa circa personas aliquas terminum duxerimus prorogandum pro indulgentiis apostolicis impetrandis.</p>
                    <p>Alioquin extunc libera sit patronis facultas ad beneficia sic detenta personas idoneas presentandi, denunciacione quam alias fecimus nichilominus in suo robore duratura.</p>
                    <p>Testandi autem de bonis sibi taliter commendatis nullam prorsus habeant facultatem, nisi de sumptibus quos in terris beneficiorum huiusmodi colendis impenderunt bona fide.</p>
                </div>
                <div>
                    <head>Capitulum 32</head>
                    <p>Cum non ignoremus subditorum nostrorum sanguinem de nostris manibus requirendum, cupientes nostre diocesis regularium culpis occurrere, clericorumque secularium animos ad religionis augmentum modis quibus possumus excitare, statuimus sub obedientie debito firmiter iniungentes ut abbates, priores, et alii religiosi ante refeccionem benediccionis mense et post refeccionem retribucionis graciarum officium non sedendo sed stando exsoluant humiliter et deuote.</p>
                    <p>Quod et extendi uolumus ad prelatos et clericos seculares, prouiso quod pro expiandis excessibus qui uariis modis refeccionis tempore committuntur psalmus non Laudate set psalmus Miserere dicatur in officio graciarum.</p>
                </div>
                <div>
                    <head>Capitulum 33</head>
                    <p>Quod circa templi dedicacionem de precepto diuino in figura ecclesie ritus legis ueteris obseruauit non est in noua lege, quatenus fidei et moribus fidelium congruit, aliquatenus omittendum; auctoritatem igitur tam a ueteri quam a nouo testamento et sanctorum patrum constitucionibus assumentes, presentis synodi approbacione statuimus ut ad instar aliarum ecclesiarum cathedralium, diem consecracionis sue debitis officiis uenerantium, in hac sancta matre ecclesia Saresbiriensi et aliis sibi subditis tam regularibus quam secularibus parochialibus uniuersis dedicacionis sue dies in crastino beati Michahelis et per octauas annuo officio iuxta maioris duplicis festi ordinem ad laudem diuini nominis et honorem gloriose uirginis sollempniter celebretur, prouiso ne propter hoc parochianis feriandi necessitas indicatur.</p>
                </div>
                <div>
                    <head>Capitulum 34</head>
                    <p>Cum perhennis uite gloria merito uirtutum adquiratur, pia mater ecclesia sollicitudine satagit studiosa qualiter Christi sanguine redemptos excitet et inuitet ut uirtutum proficiant incrementis; aspiciens igitur quod diuine laudis deuocio in ecclesia sanctorum meritum sit pregrande, pontificum officio, quibus ligandi et soluendi potestas a domino est collata, filios suos ad huiusmodi meritum optinendum prouidit per promissiones et indulgencias salubriter excitandos.</p>
                    <p>Ex hac igitur prouisione salubri processit quod Christi fidelibus pro creatoris laude et sanctorum ueneracione ecclesias in suis consecracionibus uel eorum anniuersariis uisitantibus de iniuncta sibi penitencia relaxant quod discrecionis studio uiderint relaxandum.</p>
                    <p>Cum igitur ecclesia Saresbiriensis mater nostra per uenerabiles in Christo patres dominum Bonefacium Cantuariensem archiepiscopum totius Anglie primatem et suffraganeos suos in honore dei et genetricis semper uirginis Marie anno gratie mo cc lviiio consecracionis munere fuerit insignata, predicti pontifices, cupientes fideles Christi per remissiones et indulgencias suas ad diuine laudis et beate uirginis ac omnium sanctorum ueneracionis meritum excitare, preter papales et aliorum uenerabilium pontificum indulgencias omnibus Christi fidelibus anniuersario die dedicacionis et usque ad octauas deuote ad dietam ecclesiam confluentibus uere contritis et confessis xxii annos c et xii dies de iniuncta sibi penitencia relaxarunt.</p>
                    <p>Unde in uirtute obedientie firmiter iniungendo precipimus quatinus relaxacionis summa per singulas ecclesias nostre diocesis regulares et seculares tam prebendales et canonicas quam foraneas quater in anno sollempniter publicetur.</p>
                </div>
                <div>
                    <head>Capitulum 35</head>
                    <p>[8] Basilicarum dedicacio initium a ueteri testamento dinoscitur habuisse, et in nouo est a sanctis patribus obseruata, in quo est eo dignius et studiosius facienda quo in illo tantum offerebantur hostie animalium mortuorum, in isto uero celestis hostia viva et uera, ipse scilicet unigenitus dei filius, in altari offertur pro nobis manibus sacerdotis.</p>
                    <p>Quare statuerunt prouide sancti patres ne in aliis locis quam deo dicatis nisi necessitatis causa celebraretur officium tam sublime.</p>
                    <p>Porro quia uidimus per nosipsos et a plerisque audiuimus tam salubre ministerium contempni uel saltem negligi a nonnullis, dum multas inuenimus ecclesias et aliquas eciam cathedrales que licet sint ab antiquo constructe nondum tamen sunt oleo sanctificacionis consecrate, uolentes huic tam periculose negligentie obuiare statuimus et statuendo precipimus ut omnes ecclesie cathedrales, conuentuales, et parochiales que perfectis parietibus sunt constructe, infra biennium per diocesanos episcopos ad quos pertinet, uel eorum auctoritate per alios, consecrentur.</p>
                    <p>Sicque infra simile tempus fiat in decetero construendis.</p>
                    <p>Et ne tam salubre statutum transeat in contemptum, si loca huiusmodi non fuerint infra biennium a perfeccionis tempore dedicata, a missarum solempniis usque ad consecracionem manere statuimus interdicta, nisi aliqua racionabili excusentur.</p>
                </div>
                <div>
                    <head>Capitulum 36</head>
                    <p>Licet in generali concilio sub pena in eodem expressa clara sit constitucione sanxitum ut beneficia cum cura animarum habentes in suis debeant ecclesiis continuam facere residenciam, quia quidam ex causa necessaria residenciam nequeant exhibere, quantum in nobis est qualem possumus subditis nostris graciam facere cupientes, ex permissione sustinemus quod in nostra dumtaxat uel in nostra et aliena diocesibus plura beneficia cum animarum cura per sedis apostolice graciam assecuti, pro rata prouentuum residenciam faciant in eisdem donec per eandem sedem aliud fuerit declarandum.</p>
                </div>
                <div>
                    <head>Capitulum 37</head>
                    <p>Quoniam nimis iniquum existeret si per quorumlibet cupiditatem uel auariciam ecclesie debitis obsequiis fraudarentur, statuimus ut rectores in ecclesiis suis debitam faciant residenciam personalem eciam si super pluribus beneficiis retinendis cum eis per sedem apostolicam dispensatur, nisi ab onere residendi per speciale priuilegium doceant se immunes, statuto bone memorie predecessoris nostri de rata residentie non obstante, alioquin transgressores penam debitam non euitant.</p>
                </div>
                <div>
                    <head>Capitulum 38</head>
                    <p>Rectores et uicarii non residentes in ecclesiis parochialibus in quibus sunt intitulati, quamquam ex causa necessaria et honesta aut probabili absentes fuerint, uiscera pietatis pauperibus parochiarum suarum eo habundantius aperiant quo minus semina uerbi diuini subditis suis, quorum curam ex officio sibi credito gerunt pastoralem, commendant, et non minus quam xii porcio prouentuum ecclesiarum suarum secundum communem estimacionem decime regis eisdem subtrahatur per ordinarios locorum in pias causas conuertenda.</p>
                    <p>Ceteri uero non habentes causas absentie memoratas, in quarta parte prouentuum ecclesiarum suarum tanquam uagabundi et desertores cogantur erogare.</p>
                    <p>Quod si huiusmodi desertores tercio aut quarto anno ad ecclesias suas moniti non redierint, contra eos tanquam contra non residentes desertores canonice procedatur.</p>
                </div>
                <div>
                    <head>Capitulum 39</head>
                    <p>Clerici officia uel commercia secularia non exerceant, maxime inhonesta.</p>
                    <p>Mimis, ioculatoribus, histrionibus non intendant, et tabernas prorsus euitent nisi forte causa necessitatis in itinere constituti.</p>
                    <p>Ad aleas et taxillos non ludant nec huiusmodi ludis intersint.</p>
                    <p>Coronam et tonsuram habeant congruentem, et se in ecclesiasticis officiis et aliis bonis studiis exerceant diligenter.</p>
                    <p>Clausa deferant desuper indumenta, nimia breuitate uel longitudine non notanda.</p>
                    <p>Pannis uiridibus aut rubeis nec capis manucatis aut sotularibus consutitiis, frenis, sellis, pectoralibus, calcaribus deauratis aut aliam superfluitatem gerentibus non utantur.</p>
                    <p>Capas manucatas ad diuinum officium intra ecclesiam non gerant, sed nec alibi qui sunt in sacerdocio et personatibus constituti nisi iusta causa timoris exegerit habitum transformari.</p>
                    <p>Fibulas omnino non ferant neque corrigias auri uel argenti ornatum habentes, sed nec anulos, nisi quibus competit ex officio dignitatis.</p>
                </div>
                <div>
                    <head>Capitulum 40</head>
                    <p>Clerici beneficiati in ecclesiis nec in conuentibus publicis neque coram prelatis suis coifas quas latine mitras appellamus in capitibus habere minime presumant.</p>
                    <p>Quod si secus a quoquam presumptum fuerit, excessus huiusmodi per ordinarios locorum in duobus solidis puniantur, et si nec sic se correxerint, grauioribus penis prout eorum ordinarii uiderint expedire subiciantur.</p>
                    <p>Hec autem prouisio ad portantes herogaudos coram personis et in locis memoratis ex causa paris honestatis extendatur. [9]</p>
                </div>
                <div>
                    <head>Capitulum 41</head>
                    <p>Minor ad ecclesiam uacantem a uero patrono presentatus, si xxi annum sue etatis attigerit et infra sacros extiterit, si literatura competens, morum instituta, ac alia karismatum merita supleant etatem, admitti poterit et institui in ecclesia ad quam fuerit presentatus.</p>
                    <p>Quod si in sacris non fuerit, usque ad sabbatum iiii temporum proximo sequentium eius institucio differatur, et tunc instituatur cum fuerit in subdiaconum ordinatus.</p>
                    <p>Qui uero xv annum et supra etatis egerunt, filii scilicet aut nepotes patronorum qui huiusmodi minores ad ecclesias de patronatibus eorundem uacantes presentauerint quibus parentum fortune secundum natalitium suorum dignitatem in scolis ad exhibicionem necessariorum forte non sufficiunt, optentu docilitatis et aliorum indiciorum future maturitatis et probitatis, poterunt ipsi huiusmodi minoribus de prouentibus ecclesiarum, absque fraude canonum dumtaxat et concilii, certam pensionem conferre et sacerdotes idoneos ad ecclesias huiusmodi uacantes presentare eorum filiis aut nepotibus minoribus prius presentatis de earundem ecclesiarum prouentibus ea uice nullum comodum habituris.</p>
                </div>
                <div>
                    <head>Capitulum 42</head>
                    <p>Perpetuas uicarias, nostra seu predecessorum nostrorum auctoritate de assensu eorum quorum interfuit in parochialibus ecclesiis ordinatas, quas tanto tempore uacasse constiterit quod ad nostram sint collacionem per generale concilium deuolute, ad manus nostras precipimus sequestrari, detentoribus et occupatoribus earum sub pena canonice districcionis firmiter iniungentes ut de earum fructibus et prouentibus nobis uel officialibus nostris exactam non omittant reddere racionem.</p>
                </div>
                <div>
                    <head>Capitulum 43</head>
                    <p>Quoniam quidam filii Belial, obedientie iugum presumpcione temeraria conculcantes, sequestrum quod in uacantibus ecclesiis et ex aliis causis exigente iusticia ponimus, excommunicacionis sentencia in sequestrorum uiolatores publice promulgata penitus uilipensa, non uerentur temere uiolare, nos eorum malitiis occurrere satagentes, uiolatores huiusmodi uniuersi si clerici fuerint ab officio et beneficio tam diu statuimus manere suspensos donec excessus tam grauis et enormis satisfaccione debita corrigatur.</p>
                    <p>Si uero laici conscienter et prudenter sequestrum uiolauerint, cum ipso facto excommunicati existant, communicantes cum eis monicione premissa simili sentencia percellantur.</p>
                </div>
                <div>
                    <head>Capitulum 44</head>
                    <p>Quoniam ut audiuimus super decimis de nutrimentis animalium inter ecclesiarum rectores propter appulsiones pecorum ad diuersas parochiarum pasturas contenciones multimode oriuntur sepius, nos uiam pacis preparare uolentes statuimus quod ecclesiis in quarum parochiis oues a tempore tonsionis usque ad festum sancti Martini continue pascuntur et cubant, decima lane et casei et lactis eiusdem temporis, licet postmodum ammote fuerint et alibi tondeantur, integre persoluatur.</p>
                    <p>Et ne fraus fiat in casu premisso, precipimus quod antequam oues ammoueantur a pascuis uel eciam distrahantur, ecclesiarum rectoribus sufficienter de soluenda decima caueatur.</p>
                    <p>Quod si infra predictum tempus ad diuersarum parochiarum pascua transferantur, quelibet ecclesia pro rata temporis decimam percipiat earundem, minori XXX dierum spacio in rata temporis minime computando.</p>
                    <p>Si uero per predictum tempus cubent in una pastura et continue pascantur in alia, inter ecclesias decima diuidatur.</p>
                    <p>Decima quidem casei siue lactis de uaccis et capris proueniens, si ubi cubant pascuntur, ibi soluatur; alioquin, si cubant in una parochia et pascuntur in alia, decima inter rectores diuidatur omnino.</p>
                    <p>Agni uero, edi, uituli, et pulli equitii, habita racione ad diuersa loca ubi gignuntur, eduntur, et nutriuntur, ad moram quam traxerint in eisdem decimentur.</p>
                </div>
                <div>
                    <head>Capitulum 45</head>
                    <p>Quid uero pro decima dari debeat ubi lac propter paucitatem uaccarum uel ouium ad caseum faciendum non sufficit, et pro agnis, uitulis, pullis equitiis, uelleribus, aucis aut aliis huiusmodi de quibus propter modicitatem eorum decima certa dari non potest, consuetudini locorum relinquendum duximus.</p>
                    <p>Item precipimus quod si quis post festum sancti Martini oues occiderit uel si oues quouis casu fortuito moriantur, decimam inde legitimam persone ecclesie soluere non postponant.</p>
                    <p>Et si oues extranee in alicuius parochia tondeantur, decima lane ibidem tradatur rectori per se fideliter conseruanda, nisi sufficienter doceri possit quod pro decima fuit alibi satisfactum, uel solucionem ibi faciendam modo legitimo ualeat impedire.</p>
                </div>
                <div>
                    <head>Capitulum 46</head>
                    <p>Ex autoritate dei patris et beate uirginis et omnium sanctorum et presentis concilii excommunicamus omnes illos qui maliciose ecclesias suo iure priuare presumunt aut per maliciam et contra iusticiam libertates earundem infringere uel perturbare contendunt.</p>
                    <p>Omnes eciam illos excommunicacionis sentencia innodamus qui pacem et tranquillitatem domini regis et regni iniuriose perturbare presumunt, et qui iura domini regis iniuste detinere contendunt.</p>
                    <p>Adicimus autem omnes illos simili sentencia innodatos, qui scienter et prudenter falsum perhibent testimonium uel perhiberi procurant uel eciam qui tales testes producunt scienter uel subornant in causa matrimoniali, ubi scilicet agitur contra matrimonium, uel ubi agitur ad alicuius exheredacionem.</p>
                    <p>Aduocatos quoque excommunicamus omnes qui in causis matrimonialibus maliciose excepciones opponunt uel opponi procurant ne matrimonia uera debitum sorciantur effectum, uel ut processus cause contra iusticiam diutius suspendatur.</p>
                </div>
                <div>
                    <head>Capitulum 47</head>
                    <p>[11] In adiutorium iustitie assurgentes, huius sancti approbacione concilii statuimus ut qui aduocati officium uoluerit generaliter promereri, apud diocesanum cuius origine uel domicilio iurisdiccionis existit prebeat iuramentum quod in causis quarum patronus extiterit patrocinium fidele prestabit, non ad differendam uel auferendam alterius partis iusticiam, sed ad causam clientuli legibus defendendo et racionibus intendendo.</p>
                    <p>Alias autem non admittatur in causis matrimonialibus et eleccionibus nisi iuramentum simile uelit prestare singulariter in eisdem, sed nec in aliis causis coram ecclesiastico iudice ultra tres terminos absque iuramento huiusmodi admittatur, nisi pro ecclesia sua uel domino uel amico notorio seu paupere uel extraneo uel persona miserabili duxerit forsitan postulandum.</p>
                </div>
                <div>
                    <head>Capitulum 48</head>
                    <p>[12] Item excommunicamus omnes illos qui gracia odii, lucri, uel fauoris, uel alia quacunque de causa maliciose crimen imponunt alicui, cum infamatus non sit apud bonos et graues, ut sic saltem ei purgacio indicatur uel alio modo grauetur.</p>
                    <p>Preterea omnes illos sentencia excommunicacionis innodamus qui uacante ecclesia maliciose opponunt uel opponi procurant patronatus questionem, ut sic uerum patronum ecclesie collacione saltem illa uice defraudent.</p>
                </div>
                <div>
                    <head>Explicit</head>
                    <p>Excommunicamus eciam omnes illos qui gracia lucri, uel odii, uel alias maliciose contempnunt exequi domini regis mandatum contra excommunicatos editum claues ecclesie contempnentes.</p>
                </div>
                <div>
                    <head>Footnotes</head>
                    <p>[1] [C. of London (1237), c. 20]</p>
                    <p>[2] [C. of London (1237) c. 14]</p>
                    <p>[3] [C. of London (1237), c. 16]</p>
                    <p>[4] [C. of Oxford (1222), c. 43]</p>
                    <p>[5] [C. of London (1237), c. 10]</p>
                    <p>[6] 30 and up are labelled as 'Addicional Statutes'</p>
                    <p>[7] [Statute of Archbishop Boniface on tithe (1249x1269)] was here</p>
                    <p>[8] [C. of London (1237), c. 1]</p>
                    <p>[9] MS 'I' reads: 'Usum eciam coffarum in ecclesiis et conuentibus clericorum penitus prohibemus, alioquin contrauenientes ab officio suspendantur.</p>
                    <p>[10] [C. of Oxford (1222), c. 1-4]</p>
                    <p>[11] [C. of London (1237), part of c. 29]</p>
                    <p>[12] [C. of Oxford (1222), c. 5-7]</p>
                    <p>[]</p>
                </div>
            </div>
        </body>
    </text>
</root>
