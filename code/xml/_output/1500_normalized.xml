<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Salisbury</title>
                <recordID>1500</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1240</origDate>
                <dateNotes/>
                <origPlace>Salisbury</origPlace>
                <diocese>Salisbury</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1500</p>
                <p>Year: 1240</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1238x1244</p>
                <p>Place: Salisbury</p>
                <p>Diocese: Salisbury</p>
                <p>Province: Canterbury</p>
                <p>CountryModern: England</p>
                <p>Latitude: 51.074</p>
                <p>Longitude: -1.7936</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Robert Bingham</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney, I, 364-87</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Hic incipiunt constituciones domini Roberti episcopi Sar.</p>
                    <p>Zelo sanctitatis et decoris ecclesie dei non mediocriter accensi, ut iuxta uerbum sponsi dicere ualemus: Tota pulcra es, amica mea, et macula non est in te, ad mundiciam et sanctificacionem ecclesie ex uiuis lapidibus constructe, cui licet immeriti presidemus, statuta sinodalia sancte recordacionis R. predecessoris nostri innouantes, quedam adiuti gracia diuina et presentis sinodi auxilio et concilio suffulti duximus adicienda et ea saluis aliis canonicis institutis et precipue Latranensis, Londoniensis, et Oxoniensis conciliorum, que firmiter et reuerenter precipimus obseruari, districte seruanda mandamus.</p>
                    <p>Et quia secundum apostolum: Aliud fundamentum nemo potest ponere preter id quod positum est quod est Christus, ut edificacio nostra crescat in templum sanctum in domino, Christum per stabilissimam fidem fundamentum nostrum ponamus ut super ipsum et in ipso et per ipsum spiritualis templi parietem per spem firmissimam erigentes, tectum per caritatem feruentissimam applicantes, firmiter credentes et simpliciter confitentes.</p>
                </div>
                <div>
                    <head>Capitulum 1</head>
                    <p>De dedicacionibus ecclesiarum.</p>
                    <p>Presentis sinodi approbacione precipimus quod conuentuales et parochiales ecclesie in nostra diocesi dedicande siue rurales siue prebendis aut dignitatibus sint annexe, necnon capelle proprios rectores habentes que iam perfectis parietibus sint constructe infra duorum mensium spatium a proximo instanti festo beati Petri ad uincula computandum ad consecrandum sufficienter preparantur et honeste.</p>
                </div>
                <div>
                    <head>Capitulum 2</head>
                    <p>De ecclesiis reedificandis.</p>
                    <p>Ecclesias contra concilium Londoniense preter nostram licenciam et consensum dirutas, et eas quas sic de cetero dirui contigerit, tamdiu manere decernimus interdictas donec sumptibus diruentium quos pro tam graui contemptu grauiter puniri decernimus ut prius uel melius reformentur.</p>
                    <p>Ad hoc quam celerius fieri poterit ut consecrari ualeant perfici precipimus inperfectas; quod per archidiaconorum solicitudinem, quibus hoc exequendum precipimus, in parochialibus ecclesiis facile poterit prouideri, cum onus reficiendi et conseruandi chorum seu cancellum ad rectores, ad parochianos uero corpus ecclesie secundum consuetudinem ecclesie Anglicane optentam et approbatam non dubitant pertinere, ad quod si necesse fuerit compellere poterunt renitentes.</p>
                </div>
                <div>
                    <head>Capitulum 3</head>
                    <p>De dedicacionibus scribendis.</p>
                    <p>In ecclesiis dedicatis annus et dies dedicacionis et nomen dedicantis et nomen sancti in cuius honore dedicata est ecclesia et numerus dierum indulgentie in consecracione concesse, distincte et aperte circa maius altare in loco ad hoc idoneo conscribantur.</p>
                    <p>Idem circa minora altaria obseruetur in dedicacionibus eorumdem.</p>
                    <p>In libris eciam ecclesiarum eamdem cum dotis quantitate ecclesie tunc concessa propter casus fortuitos similiter decernimus conscribendam.</p>
                    <p>Anniuersarios autem dedicacionis dies a parochianis reuerenter et solenniter statuimus feriandos.</p>
                </div>
                <div>
                    <head>Capitulum 4</head>
                    <p>De septem sacramentis.</p>
                    <p>Cum in dispensacione sacramentorum nostrum consistat ministerium, que sunt principalia sacramenta et quot propter simpliciores duximus exprimenda.</p>
                    <p>Sunt septem: baptismus ingredientium, confirmacio pungnantium, penitencia delinquentium, eukaristia siue uiaticum itinerantium, extrema unccio exeuntium, et hec quinque sunt generalia sacramenta.</p>
                    <p>Ordo uero et coniugium non omnium sed quorundam per quorum alterum peccatum fornicacionis excusatur, per alterum uero augeri credimus munera graciarum.</p>
                    <p>Sacramenta uero et sacramentalia quecunque a ministris ecclesie pure ac deuote, qualibet exclusa cupiditatis labe, precipimus exhiberi, et sicud prauas exacciones pro sacramentorum exhibicione modis omnibus inhibemus sic laudabiles consuetudines pia deuocione fidelium inductas firmiter precipimus obseruari.</p>
                </div>
                <div>
                    <head>Capitulum 5</head>
                    <p>De sacramento baptismi.</p>
                    <p>Quoniam per sacramentum baptismi Christi sanguine rubricati, culpa remittitur, uitatur periculum, et ad regnum celorum peruenitur, statuimus quod cum in hoc sacramento duo semper, uidelicet uerbum et elementum, necessario requirantur, iuxta quod ueritas ait: Euntes in mundum uniuersum baptizate omnes gentes in nomine patris et filii et sancti spiritus, item: Nisi quis renatus fuerit ex aqua et sancto spiritu, etc., ab ecclesie ministris obseruetur diligenter ne forma supradicta in baptismo paruulorum seu adultorum mutetur uel omittatur, nec in alio liquore fiat uel cum saliua, cum uerum baptisma credi non debeat ubi non solum utrumque predictorum sed eorum alterum est omissum.</p>
                    <p>Statuimus insuper ut presbiteri parochiales formam baptismi parochianis suis frequenter exponant diebus dominicis in uulgari, ut si forte propter mortis periculum aliquem oporteat baptizari eam sciant et ualeant obseruare; que si obseruata fuerit inquirant postmodum diligenter. Proponant eciam parochianis suis quod non solum presbiteri uerum quicunque alii clerici et laici, pater et mater absque copule coniugalis preiudicio, in forma ecclesie possunt in necessitatis articulo baptizare et efectum baptismi consequitur baptizatus.</p>
                    <p>Si uero paruulus a laico baptizetur, quod ab eo omissum fuerit a sacerdote suppleatur.</p>
                </div>
                <div>
                    <head>Capitulum 6</head>
                    <p>Moneant eciam parochianos suos quod sabbato sancto in uigilia dominice Resurreccionis et in uigilia Pentecostes paruulos suos baptizandos absque suspicione periculi faciant baptizari.</p>
                </div>
                <div>
                    <head>Capitulum 7</head>
                    <p>Fontes uero, crisma, et oleum sacrum, necnon eukaristia sub fideli custodia clauibus adhibitis obseruentur.</p>
                    <p>Quod si incaute fuerit omissum is ad quem spectat custodia tribus mensibus secundum Latra- nensis statuta concilii ab officio suspendatur; et si ob hoc nepharium aliquid contigerit, grauius puniatur.</p>
                    <p>Baptisterium lapideum uel aliud competens habeat quelibet ecclesia baptismalis, quod decenter et reuerenter conseruetur; aqua ubi paruulus fuerit baptizatus ultra septem dies non seruetur.</p>
                    <p>Uas in quo paruulus propter necessitatem fuerit baptizatus comburatur uel comminuatur nisi ad usus ecclesie fuerit necessarium.</p>
                </div>
                <div>
                    <head>Capitulum 8</head>
                    <p>In maris baptismo duo mares et una femina, in femine uero due femine et unus mas dumtaxat compatres et commatres recipiantur.</p>
                    <p>Plures tamen tamquam testes propter causas uarias euocentur.</p>
                    <p>Pueri expositi de quibus dubium est an baptizati fuerint, baptizentur hiis uerbis premissis: Si baptizatus es ego non te rebaptizo, sed si non baptizatus es ego baptizo te in nomine patris et filii et sancti spiritus.</p>
                    <p>Cuius sit paruulus baptizandus cum fuerit, si patrem nuptie non demonstrent, a sacerdotibus exactissime requiratur, ut si forte de commixtione illicita fuerit procreatus, licet baptismus paruulo denegari non debeat, parentes tamen ipsius prout iustum fuerit puniantur.</p>
                    <p>Nemo se ipsum baptizet, cum inter baptizantem et baptizatum debeat esse discrecio, ad quod designandum saluator noster non a se ipso sed a Iohanne uoluit baptizari.</p>
                </div>
                <div>
                    <head>Capitulum 9</head>
                    <p>De confirmacione.</p>
                    <p>Cum post baptismum suscipi debeat confirmacionis sacramentum quod a solis episcopis dispensatur, sacerdotes parochianos suos ut suos paruulos confirmari procurent, diligenter moneant et efficaciter inducant.</p>
                    <p>Patres uero eorum et matres si infra quinquennium a tempore ortus sui dum tamen episcopi copiam habuerint, hoc neglexerint, tamdiu ab ingressu ecclesie suspendantur quousque puer confirmetur.</p>
                    <p>Sacerdotes uero nonnunquam in ecclesia proponant quod inter illos qui pueros suscipiunt et eos quorum sunt pueri et pueros susceptos tam in baptismi quam in confirmacionis sacramento cognacio contrahitur spiritualis propter quod inuicem contrahere prohibentur.</p>
                </div>
                <div>
                    <head>Capitulum 10</head>
                    <p>De penitencia.</p>
                    <p>Omnis utriusque sexus, etc.</p>
                    <p>Hic legatur concilium Lateranense.</p>
                    <p>Ne pro dilacione penitentie periculum mineat animarum, quod in concilio Oxoniensi salubriter statutum agnouimus exequentes districte precipimus ut per quoslibet decanatus archidiaconi locorum, qui de sacerdotum et prudencia et discrecione pleniorem habent noticiam, unum uel duos auctoritate nostra statuant confessores quos ad hoc sciencia et meritis magis idoneos inueniunt, qui uice nostra decanorum ruralium, personarum, uicariorum, et parochialium sacerdotum audiant confessiones.</p>
                    <p>In ecclesia Sar due persone similiter per decanum et capitulum nostrum deputentur quibus canonici, uicarii, et alii clerici predicte ecclesie confiteantur, qui nobis uel decano Sar√ï iusta de causa confiteri erubescunt forsitan et uerentur, salua in omnibus auctoritate penitenciarii nostri generalis quem ad audiendas exteriorum clericorum et laicorum confessiones et publicas penitencias iniungendas uice nostra duximus uel duxerimus statuendum, ad cuius arbitrium in dubiis et grauioribus recurratur, nisi forte talis emergat articulus qui sine nostro concilio nequeat expediri.</p>
                </div>
                <div>
                    <head>Capitulum 11</head>
                    <p>Audiuimus et turbati sumus quod quidam presbiteri, penitencias exponentes uenales parochianis suis, et illos plerumque et alios quantumcunque enormiter peccauerint per conuencionem, data uel promissa pecunie summa maiori minoriue, de facto absoluere et tam penam peccati quam culpam in se suscipere, dicentes: Super me sit, solue quod promisisti, prothdolor non formidant.</p>
                    <p>Alii uero sub colore annalium uel tricennalium similia committere non uerentur, dummodo in sinu auaritie sue aliquid a penitentibus reponatur.</p>
                    <p>Nos igitur conuenciones huiusmodi tanquam simoniacas penitus detestantes prohibemus ne talia de cetero attemptentur, decernentes presbiteros qui huiusmodi penitencias iniungunt uel alias lucratiuas illicite presumpserint iniungendas ipso facto fore suspensos, et si postmodum absque dispensacione diuina celebrare seu potius prophanare ausu temerario presumpserint a nostra diocesi perpetue expellendos.</p>
                    <p>Coniugatis uero non iniungatur penitencia unde sibi inuicem reddantur suspecti nisi peccatum fuerit notorium et enorme.</p>
                    <p>Pro qualitate tamen delicti sacerdos talem penitenciam iniungat que satisfaccionem inducat et proficiat ad salutem.</p>
                </div>
                <div>
                    <head>Capitulum 12</head>
                    <p>Mulieres confiteantur in propatulo, non sine presencia tamen tertie persone si fieri potest, que licet non audiat uideat tamen eminus confitentem.</p>
                    <p>In confessione habeat sacerdos, etc., usque: In dubiis; hic legatur constitucio Ricardi episcopi Sar.</p>
                    <p>Criminalia se perpetrasse confitendum, licet se abstinere non posse menciantur, confessiones sunt admittende, et eis concilium exhibendum et ut uere peniteant crebris et salutaribus admonicionibus sunt inducendi.</p>
                    <p>Infirmis non est penitencia iniungenda sed potius innotescenda ut si forte conualuerint eam studeant adimplere, alioquin diuine misericordie commendentur.</p>
                </div>
                <div>
                    <head>Capitulum 13</head>
                    <p>Cum autem a non suo iudice lata sentencia neminem absoluere ualeat uel ligare, alienum parochianum nullus sine licencia proprii sacerdotis ad penitenciam nec ad sacramenta ecclesiastica admittat nisi de mandato superioris hoc fiat, uel in peregrinacione seu uinculis uel in mortis articulo penitens fuerit forsitan constitutus.</p>
                    <p>Presbiteri uero qui hanc constitucionem nostram seruare contempserint nouerint se suspensos; et si forte suspensi diuina celebrare presumpserint, grauissime puniantur.</p>
                </div>
                <div>
                    <head>Capitulum 14</head>
                    <p>Sub interminacione diuini iudicii confessiones audientibus precipimus quod, licet uerbo aut signo prodere non debeant peccatorem, quoniam quedam hereses in partibus istis de nouo dicuntur pululare, si sacerdos aliquem hereticum inueniat hoc nobis non tardet reuelare; fidem enim illis non credimus obseruandam qui ab unitate ecclesie recedentes iura fidei catholice uiolare non formidant.</p>
                </div>
                <div>
                    <head>Capitulum 15</head>
                    <p>Statuimus et sub pena concilii precipimus ut cum medicos ad egros uocari contigerit ipsos ante omnia moneant et inducant ut medicos aduocent animarum, ut postquam fuerit infirmis de spirituali salute prouisum ad corporalis medicine remedium salubriter procedatur.</p>
                    <p>Nec aliquid egris pro corporali salute suadeant quod anime periculum inducat; quod si qui contra presumpserint sciant se excommunicacione feriendos.</p>
                </div>
                <div>
                    <head>Capitulum 16</head>
                    <p>De eukaristia.</p>
                    <p>Quoniam celestis hostia viva et ipse scilicet unigenitus dei filius offertur pro nobis manibus sacerdotis in altari sub speciebus panis et uini transubstanciatis, pane in corpus et uino in sanguinem, potestate diuina ministerio sacerdotis qui rite secundum claues ecclesie fuerit ordinatus, uias uite sue diligenter examinet sacerdos priusquam accedat ad ministerium tam sublime; cordis sui oculos et maxime in altari ab illa sentencia apostolica numquam declinans: Qui manducat et bibit indigne, reus erit corporis et sanguinis domini, memorie sue imprimat firmiter illud uerbum euangelicum quod cum intinxisset dominus panem, dedit lude Scariothi et post buccellam intrauit in eum Sathanas, quia manducauit indigne.</p>
                    <p>Quod si forte conscienciam peccati mortalis habuerit, cum quantum ad se ipsum suspensus existat antequam confiteatur et penitenciam receperit, nullatenus ad talem ministerium accedere presumpserit exequendum.</p>
                    <p>Curent preterea sacerdotes de speciebus que ad hoc sacramentum exigunt, uidelicet, de pane et uino: de pane, quod fiat de purissima simula frumenti et aqua dumtaxat, ita quod oblate cum facte fuerint honestum candorem habeant et decentem cum integritate rotunditatem.</p>
                    <p>Uinum purum sit et sanum in sapore siue album siue rubeum, quia de colore non distinguitur, cum dicat ueritas: Ego sum uitis uera, et non alba uel rubea.</p>
                    <p>Si uero uinum conuersum fuerit in acetum, reiciatur omnino.</p>
                    <p>Sacerdotibus districte precipimus ut cum celebrauerint plus de uino modicum de aqua in calicem consecrandum infundant.</p>
                    <p>Precipimus quod ultra septem dies hostie consecrate non seruentur, sed in dominico consequente ante ablucionem calicis a missam celebrante uel ab alio innocente et honesto deuote sumantur prouisum quod omni die dominica pro necessitate egrotantium innouentur.</p>
                    <p>Hostiam consecratam, que a fidelibus circumstantibus uideri possit in celebracione misse, sacerdos cum eleuanda fuerit studeat eleuare, cum propter hoc excitetur deuocio fidelium et fidei meritum augeatur.</p>
                    <p>Pacem daturus sacerdos ore suo hostiam non contingat, sed si de patena eam sumat sicut quidam faciunt patenam sicut et calicem aqua perfundi faciat, alioquin solum calicem aqua perfundat. Criminosis qui dicunt se nolle uel non posse penitere et nominatim excommunicatis et de hoc sacramento uel de aliquo alio sentientibus male eciam in mortis articulo eukaristiam dari prohibemus.</p>
                </div>
                <div>
                    <head>Capitulum 17</head>
                    <p>Corpus Christi mundissime et reuerenter deferat sacerdos ad infirmum ante pectus suum manifeste, cruce infixa, lucerna accensa, cum tintinnabulo presbiterum precedente, cuius sonitum audientes christiani adorent corpus dominicum, se ad illud humiliter inclinando et si fieri poterit genua flectendo.</p>
                    <p>Nec uideatur eis durum aut onerosum hec et alia obsequia suo exsoluere redemptori cum creatura non habeat quid pro meritis suo respondeat creatori.</p>
                </div>
                <div>
                    <head>Capitulum 18</head>
                    <p>De extrema unccione.</p>
                    <p>Sacramentum extreme unccionis ad peccatorum remissionem et ad corporalis infirmitatis alleuiacionem, prout in canonica Iacobi expressius legitur, noscitur institutum.</p>
                    <p>Quod petentibus et penitentibus cuiuscunque fuerint etatis, condicionis, uel sexus, exaccione qualibet propter hoc exclusa, sine coniugalis operis preiudicio cum necesse fuerit precipimus exhiberi et sine periculo iterari.</p>
                </div>
                <div>
                    <head>Capitulum 19</head>
                    <p>De ordinibus.</p>
                    <p>Cum ad spirituale ministerium tales sint assumendi qui possint sacramenta dominica pertractare, sub pena canonice districcionis precipimus ut ad sacros ordines promouendi iuxta testimonium conscientie sue quales et quo fine ad ordines suscipiendos accedant, diligenter attendant utrum sint illegitimi nec super defectum natalium dispensacionis graciam sint assecuti, an sint irregulares, uidelicet, homicide uel aduocati in causa sanguinis seu executores seuorum uel simoniaci uel interuentores simoniacarum paccionum uel simonie vicio infecti scienter promoti, aut ab hereticis, scismaticis, uel nominatim excommunicatis scienter ordinati.</p>
                    <p>Item si bigami uel corruptarum mariti uel deo sacratarum uirginum uiolatores; item, qui excommunicati uel furtiue scienter fuerint ordines adepti uel in susceptis tales ministrauerint; item si sacrilegi, sortilegi uel demonibus immolatores aut incendiarii aut ecclesiarum effractores quos a recepcione superiorum ordinum, donec cum eis canonice fuerit dispensatum, decernimus repellendos; tales eciam, si quid beneficium in nostra diocesi optinent, priuacionem beneficii poterunt formidare.</p>
                    <p>Item an conscienciam habeant mortalis peccati; quia talibus sub periculo animarum suarum prohibemus ne ad ordines accedant.</p>
                    <p>Item an certum et uerum titulum habeant, sine quo nullum ad sacros ordines ab officialibus nostris absque consciencia nostra uolumus admitti, alioquin nouerint se in canonem furtiue promotorum incidisse.</p>
                    <p>Qui eciam in fine ad sacros ordines aspirant, diligenter attendant ut non propter questum temporalem nec pro beneficiis a suis ordinatoribus extorquendis accedant, cum tales simoniacos reputemus.</p>
                    <p>Plerique sicut ex facto cognouimus ad nouas fraudes conuolantes, cum sciant se sine titulo non admittendos, ut nobis et officialibus nostris illudant, cum presentatoribus, tum clericis beneficiatis tum laicis, colludendo conueniunt quod ad annuum aliquod uel possessionem aliquam nomine tituli eos debeant presentare; super illius annui collacione seu possessionis quam simulant fraudulenter, quo magis sue fraudis lateant uolumina cartas conficiendo ac fide uel iuramento seu forte alia caucione interposita, presentatoribus promittunt quod, ordinibus ad quos aspirant optentis, statim cartas restituent, super collacione huiusmodi questionem de cetero non moturi.</p>
                    <p>Quia uero pacciones huiusmodi simoniacam continent prauitatem, nos tam autores earum quam mediatores et testes cartis inscriptos, si modo conscienciam fraudis habuerint, si clerici fuerint ab officio et beneficio decernimus esse suspensos, si uero laici excommunicacionis sentencia se nouerint innodatos.</p>
                    <p>Hanc uero constitucionem per singulos archidiaconatus precipimus publicari.</p>
                </div>
                <div>
                    <head>Capitulum 20</head>
                    <p>Audiuimus eciam quod quidam cum sint extranei se de nostra diocesi nuncupant oriundos, et ad hoc astruendum falsos testes inducunt pariter et ignotos.</p>
                    <p>Tales uero cum fraus et dolus eis prodesse non debeat, excommunicacionis sentencia innodamus. Fama referente didicimus quod quidam ecclesiarum rectores, cum ad ordines suscipiendos aduocantur, nobis et officialibus nostris illudentes subdiaconos uel supra se esse falso asserunt, cum non sint in sacris ordinibus constituti.</p>
                    <p>Tales uero ab officio et beneficio suspendimus, donec super eo quod nobis illudere presumpserunt satisfecerint et in sacris ordinibus constituti fuerint.</p>
                    <p>Quod si interim de suis beneficiis se intromittere presumpserint, nouerint se excommunicacionis sentencia innodandos.</p>
                    <p>Alterius ordinacionis clerici uel sacerdotes ad execucionem ordinis non admittantur donec nobis uel locorum archidiaconis canonice de eorum ordinacione et literatura et morum constiterit honestate.</p>
                </div>
                <div>
                    <head>Capitulum 21</head>
                    <p>Statuimus et statuendo precipimus quod ecclesiarum rectores secundum formam concilii generalis ad ordines quos ecclesiarum suarum cura requirit promoueantur et resideant in eisdem, si penam in eodem concilio uoluerint euitare.</p>
                    <p>Clericis plura beneficia non prebendalia cum cura animarum in nostra diocesi uel unum in nostra et alium in aliena optinentibus, si illud prius adeptum in nostra diocesi existat infra instans festum Natiuitatis dominice super eorum canonica retencione priuilegia nobis precipimus exhiberi, alioquin extunc quod nostro incumbit officio exequi curabimus in hac parte.</p>
                    <p>Perpetuas uicarias quarum uicarii secundum concilii Londoniensis formam in ordine sacerdotii corporalem non faciant residenciam in eisdem, sequestramus, cum uacent auctoritate concilii supradicti, rectoribus uero ecclesiarum et aliis ad quos eorum spectat presentacio denunciantes quod nobis personas idoneas presentent ad easdem.</p>
                </div>
                <div>
                    <head>Capitulum 22</head>
                    <p>Religiosi cum ad ordines fuerint promouendi, per abbates uel per priores eorum uice abbatum uel saltem per subpriorem nobis presententur, prouiso quod nullum infra annum probacionis absque literis presentacionis patentibus cum sigillo abbatis uel prioris ubi abbas non fuerit presumant presentare, ne absque huiusmodi literis ordinato forte ad seculum reuertenti nobis uel successoribus nostris onus imineat prouidendi.</p>
                    <p>Sub pena eciam suspensionis districte prohibemus ne religiosus quis uel clericus secularis aliquem nobis ad sacros ordines audeat presentare nisi uelit et ualeat eidem in sufficienti et perpetuo titulo ante suscepcionem ordinum prouidere.</p>
                </div>
                <div>
                    <head>Capitulum 23</head>
                    <p>De coniugio.</p>
                    <p>Licet uerum matrimonium per legitimum uiri et mulieris consensum contrahatur, necessaria tamen sunt quantum ad ecclesiam uerba uel signa consensum exprimencia de presenti, ex quo manifestissime apparet quod sine auctoritate ecclesie, cuius iudicio approbandus est contractus uel reprobandus, non sunt matrimonia contrahenda, licet alias quandoque contracta ex permissione tollerentur.</p>
                    <p>Canonum igitur statuta exequentes, statuimus et statuendo precipimus quod cum matrimonia contrahenda fuerint trina denunciacio, per interuallum quindecim dierum inter quamlibet denunciacionem, propter uarias causas in ecclesiis in quarum parochiis habitant copulandi diebus dominicis et festiuis per presbiteros publice proponatur, ut infra illum terminum qui uoluerint et ualuerint legitimum impedimentum opponant.</p>
                    <p>Sacerdotes nichilominus per seipsos quod petierunt inuestigent, et quid per se uel per alios inueniunt illis significetur quibus incumbit solennitatem contractus celebrare.</p>
                    <p>Si quis autem aliquod impedimentum obiecerit de quo fama non laborat, ne contrahere uolentes taliter impediantur, statim iuret quod impedimentum huiusmodi non obicit maliciose, et tunc prefigatur ei terminus coram officialibus nostris ad probandum quod proponit in euentum probacionis impedimenti obiecti, interim contractu suspenso.</p>
                    <p>Quod si facere recusauerit, in negocio procedatur, nisi fama publica testimonium perhibeat accusanti.</p>
                    <p>Sponsalia tamen que sunt futurarum nupciarum repromissio, cum uerbis contrahantur de futuro, ut: Accipiam uel habebo te in meam, et: Ego te in meum, nisi notorium subsit impedimentum post primam denunciacionem sub testimonio sacerdotis et aliorum fi dedignor um contrahi sustinemus.</p>
                    <p>Districte prohibemus ne quis inpuberes uel unum inpuberem cum alio adulto absque consensu episcopi matrimonialiter copulare presumat.</p>
                    <p>Precipimus eciam quod adueniente die nupciarum in facie ecclesie sacerdos palam interroget contrahentes si sibi inuicem consenciant et si ad consensum extorquendum uis uel metus sit illatus; et tunc cessante quolibet impedimento instruant eos in wlgari quod se inuicem accipiant hoc modo: Accipio uel recipio te in meam, et: Ego te in meum, per que uel per similia uerba coniugalis contractus forma designatur.</p>
                </div>
                <div>
                    <head>Capitulum 24</head>
                    <p>Ad tollendam quorundam infidelitatem in singulis parochialibus ecclesiis per earum presbiteros nunciari precipimus quod si inter uirum et mulierem matrimonii causa contrahendi legitimus interueniat consensus de presenti, licet fides uel iuramentum seu eciam carnale commercium non interuenerit, uerum tamen est matrimonium in tantum quod si alteruter contrahentium matrimonium secundum de facto contraxerit, eciam carnali copula subsequente, separari debeat et primum in suo robore permanere.</p>
                    <p>Pubes cum inpubere copulatus, nisi autem carnalis copula interuenerit, tempus exspectet pubertatis, et tunc contractus confirmetur uel infirmetur.</p>
                </div>
                <div>
                    <head>Capitulum 25</head>
                    <p>Canones Lateranensis concilii exequentes clamdestina coniugia penitus inhibemus, prolem ex huiusmodi coniunccione in gradu prohibito eciam ignoranter susceptam prorsus illegitimam nunciantes.</p>
                    <p>Quod eciam de illis sentimus quorum parentes impedimentum scientes legitimum, preter interdictum de facto in facie ecclesie contraxerunt.</p>
                    <p>Sane si parochialis sacerdos seu quilibet clericus uel regularis talibus interesse presumpserit, uel si prohibere potuerit et non prohibuerit, per triennium ab officio suspendatur, secundum culpe quantitatem grauius puniendus.</p>
                    <p>Laicos uero qui post solennem publicacionem istius constitucionis quam in ecclesiis parochialibus quatenus eos contingit insinuare precipimus clamdestinis desponsacionibus interesse presumpserint, excommunicamus et excommunicatos publice precipimus denunciari.</p>
                    <p>Ad hec quia clamdestine et contra interdictum ecclesie contrahentes dei non modicum ecclesiam perturbant et grauem nonnunquam perplexitatem inducunt, eos qui ad coniungenda uel dirimenda matrimonia clamdestine contracta partem aduersam ad iudicium faciunt euocari peccunialiter ante litis ingressum decernimus puniendos.</p>
                    <p>Quod eciam de testibus producendis in huiusmodi causis precipimus obseruari, ut metu pene ceteri a similibus reuocentur.</p>
                </div>
                <div>
                    <head>Capitulum 26</head>
                    <p>Cum sicud in concilio legitur generali usque ad quartum consanguinitatis uel affinitatis gradum prohibicio coniugalis copule sit restricta, ipsum districte precipimus obseruari, ut si quis contra prohibicionem huiusmodi presumpserit copulari, nulla diuturnitate defendatur annorum quin contractus huiusmodi iudicio ecclesie dissoluatur, seu uerius ab inicio nullus iudicetur. Ceterum enim qui a stipite quarto gradu cum ea que ex alio latere quinto distat ab eodem, licite dicimus matrimonialiter copulatum.</p>
                    <p>Prohibemus et prohibendo precipimus ut nullus subditorum nostrorum sine mandato nostro generali uel speciali causas matrimoniales diffinire presumat, illis personis dumtaxat exceptis qui iurisdiccionem huiusmodi ex priuilegio uel consuetudine optinent approbata.</p>
                </div>
                <div>
                    <head>Capitulum 27</head>
                    <p>De officio diuino.</p>
                    <p>Cum ex precepto domini ea que sunt dei deo reddere teneamur, ne per eorum negligenciam quibus cura et solicitudo dominici gregis est commissa diuina indignacio grauius inardescat, in uirtute spiritus sancti prelatis et aliis ecclesie ministris precipimus ut secundum formam concilii generalis diuinum officium nocturnum pariter et diurnum quantum eis deus dederit studiose celebrent et deuote.</p>
                    <p>Quia uero in parochialibus ecclesiis hore canonice secundum temporum mensuram decantari non possunt, prohibemus et prohibendo statuimus ne parochiales presbiteri ab ecclesiis recedere presumant donec, ante missam uel post missam, decantauerint horas canonicas, uel saltem legerint, cum dies non fuerit feriandus; prouiso quod omni die post matutinas et completorium dicatur psalmus: Ad te leuaui, cum oracione dominica, et collecta: Ecclesie tue, pro pace ecclesie, maioribus solennibus exceptis diebus qui dupplices nuncupantur.</p>
                    <p>Precipimus eciam parochialibus presbiteris ut qualibet die dicant Placebo et Dirige et commendacionem nisi in tempore paschali et in uigiliis sanctorum quorum festa dicuntur nouem leccionum.</p>
                    <p>Hoc tamen tempus non excipimus quin ualent ex deuocione officium exequi supradictum. Precipimus quod uerba canonis in consecracione corporis Christi plene et integre proferantur et sciantur et intelligantur a presbiteris, et` psalmodia absque sincopacione dicantur aperte et distincte, et ne incipiatur uersus sequens nisi plene prolato et audito ultimo uerbo precedentis. Utrum uero presbiteri obseruauerint archidiaconi diligenter inquirant, et grauiter puniant contemptores.</p>
                </div>
                <div>
                    <head>Capitulum 28</head>
                    <p>Bis in die nullus missam presumat celebrare nisi diebus Natiuitatis et Resurreccionis dominice uel quando corpus in propria ecclesia fuerit tumulandum duntaxat exceptis, et in priori missa ablucio digitorum uel calicis a celebrante non sumatur.</p>
                    <p>Qui contra fecerit ab officio se nouerit esse suspensum, nisi forte canonica necessitate compulsus, quam sic duximus declarandam et limitandam: si in festo nouem leccionum uel in Quadragesima uel in Quatuor temporibus uel sponsalia fieri oporteat uel subueniendo socio suo infirmo uel pro ecclesie negotiis aut propria necessitate absente.</p>
                    <p>Audiuimus quod quidam presbiteri parochiales, incuriam uel negligenciam suam palliare cupientes, nouum illusionis genus excogitauerunt, qui, licet absentes fuerint causa forte inhonesta, ad matutinas et uespertinum officium et ad missam citius uel tardius solito campanas pulsari faciunt per clericos suos uel alios ad fraudem illam deputatos, et dum a parochianis conuenientibus ubi sit sacerdos requiritur: Sero uenistis, iam recessit, respondetur, et ecclesie debitis obsequiis defraudantur.</p>
                    <p>Nos igitur illusiones huiusmodi detestantes, cum igitur super hoc conuictus fuerit, ut dici possit: iam recessit, decernimus a nostra diocesi si annuus sit penitus ammouendum, perpetuos uero grauiter decernimus puniendos.</p>
                </div>
                <div>
                    <head>Capitulum 29</head>
                    <p>Sub interminacione pene canonice statuende prohibemus ne in uestimentis sordidis uel uetustate attritis, aut in calice nisi argenteo uel aureo ex omni parte integro et firmo, uel sine tuellis benedictis et integris duabus adminus super altare positis, aut sine duobus luminibus accensis, sine imagine eciam crucifixi ante posita, et clerico competenter tonsorato in superpellicio ministrante, quisquam celebrare presumat.</p>
                    <p>Precipimus eciam quod in qualibet ecclesia sint tres pixides adminus: una argentea uel eburnea uel saltem cuprea de opere Lemouicensi in qua dependeat eukaristia honeste super altare in sindone munda interius abluta; alia uero in qua deportetur eukaristia ad infirmos, ita quod ecclesia nunquam sine corpore Christi sit; tercia uero in qua mundissime deponantur oblate consecrande.</p>
                    <p>Precipimus eciam quod quelibet matrix ecclesia duo paria uestimentorum habeat adminus, unum festiuale et aliud feriale, et duo superpellicia cum una rocheta, et duo paria corporalium, duas pallas maioris altaris, tuellas benedictas tres adminus, duos calices, unum argenteum in quo celebretur et alium stangneum, uel uas decens a quo infirmi post communionem ablucionem recipiant manuum sacerdotis, item duo uascula seu phialas, unam uinariam et aliam aquariam, unum crismatorium cum serura decens et honestum, unum turribulum, crucem preterea decentem, et uexillum, et duo candelabra, et duos cereos processionales adminus non sophisticates preter cereum benedictum, unum sacrarium immobile cum manutergio ad manus sacerdotis post communionem tergendas quod alio panno exteriori decenter sit obuolutum, uelum quadragesimale integrum et honestum.</p>
                    <p>Libros habeat quelibet ecclesia secundum usum Sar ecclesie: missale uidelicet, leccionarium, antiphonarium, graduale, troparium, ordinale, manuale, et psalterium sufficiencia et correcta.</p>
                </div>
                <div>
                    <head>Capitulum 30</head>
                    <p>Ne crismalia uendantur seu in usus prophanos conuertantur districtius inhibemus, precipiendo archidiaconis quod in uisitacionibus suis annuatim districtam super hoc exigant racionem.</p>
                </div>
                <div>
                    <head>Capitulum 31</head>
                    <p>Ecclesia parochialis cimiterium habeat sufficienter clausum ut non pateat aditus animalibus immundis ad conculcandum illud et effodienda corpora mortuorum.</p>
                    <p>Onus claudendi cimiteria parochianis incumbat, ad quod si necesse fuerit per censuram ecclesiasticam compellantur.</p>
                    <p>Cimiteria extra hostilitatis tempus edificiis nullatenus occupentur; si qua uero in quocunque cimiterio inueniantur, nisi fuerint usibus ecclesie uel inclusis deputata, penitus demolliantur. Noua inclusoria fieri prohibemus, uetera decedentibus inclusis dirui precipientes, illis exceptis que auctoritate pontificum ab antiquo sunt constructa, certos et sufficientes redditus habencia ad sustentacionem inclusorum.</p>
                </div>
                <div>
                    <head>Capitulum 32</head>
                    <p>Archidiaconis nostris in periculo animarum suarum et sub interminacione pene canonice districte precipimus ut constituciones super uisitacionibus ac procuracionibus suis et iurisdiccionis sue excercicio in Lateranensi, Londoniensi, et Oxoniensi conciliis editas inuiolabiliter studeant obseruare, scituri quod si terminos sibi positos excedere presumpserint insolenter, cum de hoc nobis legitime constiterit, eorum excessus dante domino puniemus.</p>
                </div>
                <div>
                    <head>Capitulum 33</head>
                    <p>Ut mores et actus clericorum in melius reformentur, uidetur nobis consulendum execucione et exhortacione potius quam statuto.</p>
                    <p>Extant enim noui et ueteris testamenti precepta et que ex eis processerunt statuta canonica luce clarius loquencia qualiter oporteat ministros ecclesie in domo domini conuersari.</p>
                    <p>Canonum igitur et maxime conciliorum decreta modis quibus possumus exequi cupientes, eadem exequendo statuimus ut ad formam de uestibus clericorum et ornamentis equorum tam in generali quam in Londoniensi conciliis editam per penam in eisdem conciliis promulgatam ad illos ad quos eorum correccio pertinet immediate clerici nostre diocesis restringantur; alioquin a prelatis omissa dante domino supplebimus, et eorum negligencias prout culpe qualitas exegerit puniemus, presertim cum hoc a nostris commessalibus faciamus obseruari.</p>
                    <p>Adiicimus eciam precipientes districte quod presbiteri nunquam capis manucatis utantur nisi iusta causa timoris exegerit habitum transformari, quod a diaconis et subdiaconis obseruetur nisi predicta causa subfuerit uel in itinere fuerint constituti; ad quod obseruandum per penam in Londoniensi concilio promulgatum districtius compellantur.</p>
                </div>
                <div>
                    <head>Capitulum 34</head>
                    <p>Ardorem luxurie quo decor ecclesie grauiter maculatur cupientes extingui, statuimus et in uirtute spiritus sancti statuendo precipimus ut clerici continenter et caste uiuere studeant, presertim in sacris ordinibus constituti; archidiaconis et eorum officialibus sub interminacione diuini iudicii districtius iniungentes quod canones et concilia, presertim Lateranensis, Londoniensis, et Oxoniensis contra clericos incontinentes edita, sine personarum accepcione tanto studiosius exequantur quanto dampnabilius ignominias huiusmodi desererent incorrectas, nullum in turpitudine sua alicuius temporalis comodi pretextu confouendo si iram dei omnipotentis et seueritatis canonice euadere cupiunt disciplinam; et cum non caret scrupulo societatis occulte qui manifesto facinori desinit obuiare, tam archidiaconos ipsos quam eorum officiales et decanos pena canonica feriamus, si per eorum conniuenciam ne dicamus consensum clericos sue correccioni subiectos inuenerimus incontinentie vicio laborare.</p>
                </div>
                <div>
                    <head>Capitulum 35</head>
                    <p>Penas uero contra clericos publice concubinas suas detinentes ut earum metu a sua turpitudine reuocentur duximus exprimendas.</p>
                    <p>Beneficiati qui publice detinent concubinas ipso iure ab officio et beneficio sunt suspensi; ita quod usquequo super hoc digne satisfecerint de beneficiis ecclesiasticis se nullatenus intromittant, alioquin ipso iure sint priuati.</p>
                    <p>Qui uero beneficia non habuerint ipso iure ab officio sunt suspensi.</p>
                    <p>De incontinencia uero publice diffamati, si se purgare canonice noluerint aut non ualuerint, pro conuictis habeantur.</p>
                    <p>Publicas clericorum et presbiterorum concubinas donec digne penituerint ab ingressu ecclesie et sacramentorum percepcione suspendimus, adicientes quod si tercio commonite a sua turpitudine non recesserint et eam solenniter abiurare non curauerint, excommunicate publice nuntientur. Preterea denunciamus fornicatoribus earundem quod si postquam excommunicate fuerint cum eis fornicari presumpserint, ipso actu se sciant maiori excommunicacione innodandos.</p>
                    <p>Hanc uero constitucionem per parochiales ecclesias precipimus publicari.</p>
                </div>
                <div>
                    <head>Capitulum 36</head>
                    <p>Ne specie pietatis impietas pallietur, prohibemus ne cuiuscunque gradus clerici in sacris ordinibus constituti sorores seu filias, amitas seu neptes, uel consanguineas suas, alimentorum gracia uel alias longioris more apud eas trahende causa, intra domorum suarum septa retinere presumant.</p>
                    <p>Licet enim in hiis personis nichil seui criminis naturale fedus estimari promittat, ille tamen serpens antiquus qui iugiter sedet in insidiis, cum per uelamen congnacionis excusacionem suggerit criminis, incautos nonnunquam ad execucionem pertrahit iniquitatum.</p>
                    <p>Quare statuendo precipimus quod clerici consanguineas suas a domibus suis prorsus ammoueant, eas de cetero non retenturi; alioquin, si tercio commoniti hoc facere negglexerint, ab officio et beneficio nouerint se suspensos.</p>
                </div>
                <div>
                    <head>Capitulum 37</head>
                    <p>Clericos quos manifestum est esse coniugatos, cum in conuersacione cithara cum psalterio male concordet, a beneficiis ecclesiasticis presertim curam animarum habentibus quibus iuris auctoritate sunt priuati precipimus penitus ammoueri; super retencione beneficiorum ecclesiasticorum cum uxoribus suis publice diffamatis ad purgacionem canonicam compellantur, in qua si forte deficiant beneficiis spolientur.</p>
                </div>
                <div>
                    <head>Capitulum 38</head>
                    <p>Ecclesiarum terras, redditus seu possessiones seu fructus quoscunque in solo habentes, libros eciam aut alia ornamenta, preter auctoritatem nostram uel loci archidiaconi pignori dari uel alias quocunque titulo alienari prohibemus.</p>
                    <p>Qui contra fecerint, grauiter punientur, pignoris obligacione et alienacione huiusmodi nullas uires habitura.</p>
                </div>
                <div>
                    <head>Capitulum 39</head>
                    <p>Sicuti testamenta clericorum quatenus pie et prouide condita fuerint sustinemus, sic in usus detestabiles legata in eisdem irrita esse uolumus et infirma.</p>
                    <p>Quare statuimus quod clericorum et presbiterorum concubine, seu expresse seu tacite aliquid legatum fuerit eisdem, nichil omnino capiant ex decedentium testamentis.</p>
                </div>
                <div>
                    <head>Capitulum 40</head>
                    <p>Testamenta laicorum in presencia sacerdotis uel alterius persone ecclesiastice, aliis duobus uel tribus testibus idoneis propter hoc adhibitis, firma manere decernimus, et a propriis sacerdotibus exequenda post mortem defuncti uel eciam ante.</p>
                    <p>Quoscunque preter conscienciam decedentis falsa testamenta fabricantes et signantes, eos eciam qui cuiquam aliquid ascribunt in eisdem uel fraudem qualitercunque commiserint, presentis synodi approbacione excommunicamus, precipientes quod cum infames existant, ab omni actu legitimo tanquam falsarii repellantur.</p>
                </div>
                <div>
                    <head>Capitulum 41</head>
                    <p>Predia urbana uel rustica que ad opus focariarum suarum presbiteri uel clerici in sacris ordinibus constituti de suorum beneficiorum prouentibus duxerint comparanda, seu in uita eorum data fuerint uel eciam in ultimis eorum uoluntatibus relicta, ecclesiis applicentur de quarum patrimonio pretium constiterit processisse.</p>
                </div>
                <div>
                    <head>Capitulum 42</head>
                    <p>Cum ea que sunt dei deo et que sunt cesaris cesari reddere precipiamur, sicud in signum temporalis dominii quod in substancia defuncti preciosius inuenitur in plerisque locis temporali domino reseruatur, non absurdum esse credimus si ei cuius est terra et plenitudo eius, et per eum ecclesie sue et eius ministris, post primum secundum melius offeratur, licet in nonnullis partibus Anglie primum et precipuum de bonis defuncti ecclesie cuius fuit parochianus applicetur.</p>
                    <p>Quare statuimus et statuendo precipimus ut secundum iustam estimacionem quod inter mobilia defunctorum post primum secundum melius inuenitur, ecclesie a qua sacramenta perceperit dum uiueret et apud quam forsitan sepelitur, reseruetur; ita quod de secundo meliori, cum alieni iuris existat, nullam facultatem habeat testandi.</p>
                    <p>Qui autem contra fecerint excommunicacioni precipimus subiacere.</p>
                </div>
                <div>
                    <head>Capitulum 43</head>
                    <p>Inter ecclesiarum rectores super decimis de nutrimentis animalium, ut de agnis, lana, caseo, et similibus, propter appulcionem pecorum ad diuersarum parochiarum pascua diuersis anni temporibus lites audiuimus nonnunquam suscitatas.</p>
                    <p>Nos igitur finem litibus cupientes imponi, statuendo diffinimus et diffiniendo statuimus quod ecclesiis in quarum parochiis oues a tonsionis tempore usque ad festum sancti Martini continue pascuntur et cubant, decime lane et casei preterea et lactis eiusdem temporis licet postmodum a parochia illa ammote fuerint integre persoluantur.</p>
                    <p>Quodsi infra predictum festum ad diuersarum parochiarum pascua transferantur, quelibet ecclesia pro rata temporis decimam percipiat, minori uiginti dierum spacio in rata temporis minime computando.</p>
                    <p>Si uero per totum tempus predictum cubent in una parochia et continue pascantur in alia, rector in cuius parochia cuberint, licet ibidem caseus fit, decimam decime casei seu lactis dumtaxat percipiat, cum ex parte alia non modicam ex melioracione agnorum senciat utilitatem.</p>
                    <p>Quodsi post festum beati Martini ad pascua ducantur aliena et usque ad tonsionis tempus in una uel in diuersis parochiis seu in propriis pascuis dominorum ouium seu alterius cuiuscunque pascantur, habita racione ad numerum ouium pascua estimentur, et secundum estimacionem pascuorum ab eorum dominis decima exigatur.</p>
                    <p>Decima casei seu lactis de uaccis et capris proueniens, si ubi cubant pascuntur, ibidem soluatur; alioquin, si cubant in una parochia et pascuntur in alia, decima inter rectores dimidietur, quod habita racione ad domestica nutrimenta duximus statuendum.</p>
                    <p>Agni, uituli, suculi, pulli, et alii fetus decimales, ubi eduntur et nutriuntur, decimentur.</p>
                </div>
                <div>
                    <head>Capitulum 44</head>
                    <p>Cum decime de bonis omnibus que licite adquiruntur diuina lege debeantur, precipimus quod de negociacione et stipendiis seruientium, deductis necessariis expensis, decime ut decime non ut oblaciones integre persoluantur; quia dum sub oblacionis specie decime prestantur a quibusdam nonnunquam ecclesie non solum iustis decimis sed et oblacionibus consuetis et debitis defraudantur.</p>
                </div>
                <div>
                    <head>Capitulum 45</head>
                    <p>Oblaciones pentecostales, que non solum a constitucionibus sanctorum patrum sed eciam a lege diuina sumpserunt originem, ecclesie Sar sicut aliis cathedralibus ecclesiis a fidelibus parochianis de iure communi nomine subieccionis debitas per parochiales presbiteros colligi et nuntiis nostri capituli, ad loca ubi processiones pentecostales conuenient sibi occurrentibus, sine omni diminucione et subtraccione persolui precipimus. Ut autem super collecta ipsa facilius se ualeant expedire, per suspensionis et excommunicacionis sentencias parochianos suos qui huic collecte fuerint obnoxii ad soluendum si necesse fuerit nostra auctoritate compellant, scituri quod de recepta collecta secundum numerum personarum et nuntiis predictis tradita districtam eos uolumus reddere racionem.</p>
                    <p>Qui autem circa oblaciones predictas et earum collectam per se uel per interpositas personas affectatam, negligenciam, dolum, uel fraudem qualitercunque commiserint, excommunicacioni se nouerint subiacere.</p>
                    <p>Per nuncios autem ad dictam collectam deputatos sentencias suspensionis uel excommunicacionis in personas aut interdicti in ecclesias occasione dicte collecte promulgari prohibemus, quia dante domino eos quos huiusmodi nostre constitucionis reos inuenerimus pro qualitate delicti sufficienter puniemus.</p>
                </div>
                <div>
                    <head>Capitulum 46</head>
                    <p>Ecclesiarum firmas preter nostram uel archidiaconorum nostrorum auctoritatem contractas penitus infirmamus, statuentes ne sine nostra uel eorum auctoritate prouentus ecclesiastici ad firmam de cetero concedantur.</p>
                </div>
                <div>
                    <head>Capitulum 47</head>
                    <p>Capituli nostri Sar speciali accedente consensu, synodali diffinicione statuimus quod abbates et abbatisse diocesis Sar, postquam eorum eleccio canonice fuerit confirmata, extra cathedralem ecclesiam cui obedienciam et reuerenciam benediccionis tempore personaliter tenentur repromittere, munus benediccionis de cetero non accipiant, nisi forte aliud ex causa racionabili per episcopum et capitulum communiter fiat gracia speciali.</p>
                </div>
                <div>
                    <head>Capitulum 48</head>
                    <p>Priores preter nostram auctoritatem specialem nec instituantur nec destituantur, conuentualibus in nostra diocesi proprios abbates eciam principale monasterium habentibus et priuilegiatis dumtaxat exceptis.</p>
                </div>
                <div>
                    <head>Capitulum 49</head>
                    <p>Totiens uiros religiosos monuimus et monitos monicionibus inculcauimus quod super pensionibus et decimis quas in nostra diocesi ab ecclesiis in parochiis percipiunt alienis concessiones nobis ostenderent speciales, quod cum id hactenus efficere non curauerunt propter eorum neggligenciam, ne dicamus contemptum, tandem procedere compellimur contra eos, presertim cum ad nostrum spectat officium ecclesiarum iura seruare et alienata illicite ad ius et proprietatem earum legitime reuocare.</p>
                    <p>Ne igitur dum predam sustinemus predones efficiamur, pensiones et decimas quascunque quas religiosi seu alii quicunque sine iusto titulo in nostra diocesi percipiunt, presentis sinodi auctoritate sequestramus, et ut inter iustos possessores et predones habeatur discrecio, uniuersis pensiones et decimas huiusmodi percipientibus ut infra instans festum Circumcisionis concessiones super eis si quas habent speciales et legitimas nobis ostendere non omittant; alioquin extunc procedemus contra eos secundum canonicas sancciones.</p>
                    <p>Ad hec statuendo precipimus ut pensiones uiris religiosis canonice constitute, cum nobis fides super hoc fuerit facta, nisi ab earum debitoribus infra quindecim dies post terminum solucionum prefixum eis satisfiant competenter, per locorum archidiaconos de bonis debitorum, nisi aliquid canonicum obsistat, persoluantur.</p>
                </div>
                <div>
                    <head>Capitulum 50</head>
                    <p>Quoniam per frequentes uirorum accessus ad monialium monasteria suscitantur scandala, deformatur religio, et enormia nonnunquam committuntur, statuendo prohibemus ne clerici uel laici familiares uel extranei chorum, claustrum, refectorium, aut infirmitorium monialium ingrediantur; prelatis, patronis, uisitatoribus, confessoribus earum, medicis corporum non suspectis, et mulieribus dumtaxat exceptis.</p>
                    <p>Quodsi clerici fuerint qui contrafecerint, ab officio, si uero laici ab ingressu ecclesie, suspendantur, et si forte incorrigibiles fuerint, excommunicentur.</p>
                </div>
                <div>
                    <head>Capitulum 51</head>
                    <p>Literas quascunque patentes seu clausas mitti uel recipi a monialibus sine consciencia abbatisse uel priorisse sub interminacione grauioris culpe districtius inhibemus.</p>
                </div>
                <div>
                    <head>Capitulum 52</head>
                    <p>Clerici ad locutorium monialium sine causa racionabili et manifesta accedere non presumant, nec cum eis confabulari nisi in duarum uel unius senioris presencia non suspecte.</p>
                </div>
                <div>
                    <head>Capitulum 53</head>
                    <p>Libidinose turpitudinis contagium quod plures inficit eo fortius persequentes, uniuersis uerbum dei predicantibus et maxime presbiteris parochialibus in uirtute spiritus sancti precipimus ut laicis frequenter proponant quod omnis carnalis commixtio inter uirum et mulierem extra legitimum matrimonium mortale peccatum existit; ecclesiarum rectoribus et eorum uicariis siue annuis siue perpetuis sub pena canonica nichilominus iniungentes quod publicos fornicatores et eorum fornicarias locorum decanis denunciare non omittant, ut per eos euocati ad capitulum in presencia archidiaconi uel officialis sui uir iuret mulieri in hac forma: Promitto tibi quod si te de cetero carnaliter cognouero, te tanquam in uxorem meam legitimam, nisi aliquid canonicum obsistat, consencio.</p>
                    <p>Sic me deus adiuuet et sacrosancta ewangelia. Simili modo mulier iuret uiro, et hec fiant in presencia utriusque, ad quod per censuram ecclesiasticam, nisi legitimum impedimentum duxerint opponendum, compellantur.</p>
                </div>
                <div>
                    <head>Capitulum 54</head>
                    <p>Quoniam nonnunquam elemosinarum questores plerumque cum falsis literis apostolicis, aliquando cum ueris quarum tamen uires tempore exspirauerunt, cognouimus deprehensos, quoscunque propter questum temporalem predicare uel indulgencias exponere uolentes sine literis nostris patentibus a subditis nostris admitti prohibemus, salua sedis apostolice reuerencia et eiusdem legatorum.</p>
                </div>
                <div>
                    <head>Capitulum 55</head>
                    <p>Cum laicis penitus officium predicandi sit interdictum, nullus eos sub specie necessitatis leprosorum seu aliquorum quorumcunque miserabilium exponende ad predicandum admittat.</p>
                </div>
                <div>
                    <head>Capitulum 56</head>
                    <p>Religiosos uiros fratres predicatores et minores, qui semetipsos salubriter abnegantes elegerunt in paupertate Christo pauperi famulari, ad predicandum euuangelium Iesu Christi cuius sunt ministerio specialiter deputati, cum omni reuerencia recipi precipimus et honore, cum non modicum fructum in ecclesia dei eorum noscatur predicacio produxisse.</p>
                </div>
                <div>
                    <head>Capitulum 57</head>
                    <p>Quoniam quicquid habent clerici pauperum esse dinoscitur, et domus illorum omnibus debent esse communes, religiosis districte precipimus et beneficiatis quod hospitalitati sine murmuracione uacare non postponant; alioquin preter illam sentenciam dominicam quam in ultimo examine sunt audituri: Hospes fui et non suscepistis me, etc., nec penam temporalem non euadent.</p>
                </div>
                <div>
                    <head>Capitulum 58</head>
                    <p>Causas peccuniarias in quibus litis estimacio uiginti solidos non excedit, absque libelli oblacione in scriptis, dummodo factum et causa dilucide exprimantur, legitime precipimus terminari.</p>
                    <p>In causis ecclesiasticis peccuniariis iuramentum calumpnie, in spiritualibus non nisi de ueritate dicenda, contraria consuetudine non obstante, a partibus de cetero precipimus exhiberi.</p>
                    <p>Pena uero legitima iurare recusantibus infligatur.</p>
                    <p>Ad postulandum in causis ecclesiasticis, nisi cum solemnitate in concilio Londoniensi expressa, aduocatis precipimus penitus audienciam denegari.</p>
                </div>
                <div>
                    <head>Capitulum 59</head>
                    <p>Oxoniensis concilii statuta fortius exequentes, auctoritate dei patris omnipotentis et beate Marie semper uirginis et omnium sanctorum et presentis sinodi excommunicamus et excommunicatos nunciamus omnes illos qui ecclesiam Sar et alias catholicas quocunque modo maliciose suo iure priuare presumunt aut per maliciam libertates earundem infringere uel turbare contendunt.</p>
                    <p>Item omnes illos qui pacem domini regis et regni tranquillitatem auctoritate, ope, uel consilio, perturbant, et in mortem eius uel sedicionem aliquam machinant.</p>
                    <p>Item omnes illos qui scienter et prudenter falsum perhibent testimonium uel perhibere procurant uel qui tales testes scienter producunt uel subornant in causa matrimoniali, ubi scilicet agitur contra matrimonium uel ubi agitur ad alicuius exheredacionem.</p>
                    <p>Item aduocatos omnes qui in causis matrimonialibus maliciose excepciones opponunt uel opponi procurant, ne matrimonia uera et debita sorciantur effectum, uel ut contra iusticiam processus cause diutius suspendatur.</p>
                    <p>Item omnes illos qui gracia lucri, uel odii, fauoris, uel alia quacunque de causa, alicui maliciose crimen imponunt, cum infamatus non sit apud bonos et graues, ut sic saltem ei purgacio indicatur uel alio modo grauetur.</p>
                    <p>Preterea illos excommunicamus et excommunicatos nunciamus qui uacante ecclesia maliciose opponunt uel opponi procurant patronatus questionem, ut sic patronum uerum illius ecclesie saltem illa uice collacione defraudetur.</p>
                    <p>Item omnes illos qui gracia lucri, uel odii, aut aliter, contempnunt exequi domini regis mandatum contra excommunicatos editum, claues ecclesie contempnentes.</p>
                    <p>Item omnes illos qui ecclesiam Sar uel quascunque eidem ecclesie subiectas decimis, obuencionibus pascuis, libertatibus, et rebus quibuscunque in quarum possessione existunt, nec vi nec clam nec precario, pretermisso iuris ordine propria auctoritate spoliare presumunt; subditis nostris districte precipientes quod quolibet mense in ecclesiis post euuangelium diebus dominicis uel solemnibus sentencias publicare non omittant, ne per ignoranciam uelamen excusacionis ab alico pretendatur.</p>
                </div>
                <div>
                    <head>Capitulum 60</head>
                    <p>In sententiis excommunicacionis promulgandis generalis formam concilii prelati et presbiteri diligenter studeant obseruare, si penam in eodem expressam uoluerint euitare.</p>
                    <p>Nullus pro sua propria iniuria aliquem excommunicare presumat, nec eciam et pro iniuria ecclesie sue forsitan illata nisi pro decimarum aut oblacionum iniusta detencione in quarum possessione notorium fuerit ecclesiam extitisse.</p>
                </div>
                <div>
                    <head>Explicit</head>
                    <p>Expliciunt constituciones domini Roberti episcopi Sar.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[¬Ö]</p>
                </div>
            </div>
        </body>
    </text>
</root>
