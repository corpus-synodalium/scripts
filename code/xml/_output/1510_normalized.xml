<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Ely</title>
                <recordID>1510</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1250</origDate>
                <dateNotes/>
                <origPlace>Ely</origPlace>
                <diocese>Ely</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1510</p>
                <p>Year: 1250</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1239x1256 with additions 1256x1276</p>
                <p>Place: Ely</p>
                <p>Diocese: Ely</p>
                <p>Province: Canterbury</p>
                <p>CountryModern: England</p>
                <p>Latitude: 52.4</p>
                <p>Longitude: 0.26</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: None</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 515-23</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Capitulum 1</head>
                    <p>Ad honorem domini nostri Iesu Christi et sancte matris ecclesie et profectum animarum, in primis nos N. permissione diuina episcopus Eliensis exhortamur in domino, firmiter iniungentes ut unusquisque pastor animarum et precipue quilibet sacerdos parochialis sciat decalogum, id est, decem mandata legis mosaice, eademque populo sibi subiecto frequenter predicet et exponat firmiter obseruanda.</p>
                    <p>Sciat quoque que sunt septem criminalia peccata, eademque similiter populo frequenter predicet et exponat fugienda.</p>
                    <p>Sciat insuper saltim simpliciter septem ecclesiastica sacramenta.</p>
                    <p>Sciat eciam quilibet predictorum et doceat populum saltem simplicem intellectum fidei, sicut continetur in simbolo tam maiori quam minori.</p>
                </div>
                <div>
                    <head>Capitulum 2</head>
                    <p>Item, statuimus propter animarum pericula, que ex ignorancia sacerdotum circa huiusmodi manifestum est prouenire, quod sacerdotes qui ad curam sunt parochialis ecclesie admittendi super predictis per archidiaconum Eliensem uel eius officialem examinentur diligenter, fideliter, et distincte; et si predicta non sciant, ad curam parochialis ecclesie nullatenus admittantur.</p>
                </div>
                <div>
                    <head>Capitulum 3</head>
                    <p>Item, statuimus quod sacerdotes confessiones audientes primo inducant confitentes ad contricionem de suis peccatis, et ut cum reuerencia sacerdotis et humilitate confiteantur sua peccata et quod bonam uoluntatem habeant satisfaciendi domino pro eisdem. In absolucione autem, iuxta constitucionem legati, hiis uerbis utantur: Ego ab istis peccatis te auctoritate qua fungor absoluo.</p>
                    <p>Et diligenter attendant que in audiendis confessionibus et indulgendis penitentiis a sanctis patribus sunt statuta.</p>
                </div>
                <div>
                    <head>Capitulum 4</head>
                    <p>Item, statuimus quod nullus alienus decetero ad regimen parochialis ecclesie admittatur, nisi de ipsius ordinibus et conuersacione honesta laudabile testimonium uel certa noticia habeatur.</p>
                </div>
                <div>
                    <head>Capitulum 5</head>
                    <p>Item, statuimus quod presbiteri parochiales doceant parochianos suos frequenter diebus dominicis formam baptizandi in uulgari ut, si articulus necessitatis emergat, recte sciant per uerba a saluatore nostro statuta pueros baptizare.</p>
                </div>
                <div>
                    <head>Capitulum 6</head>
                    <p>Item, statuimus propter reuerenciam nostre  ecclesie cathedralis et honorem beate Etheldrede, cuius sancti corporis presencia eadem ecclesia honoratur, ut de ipsa in quacunque ecclesia conuentuali et parochiali nostre diocesis ad matutinas et ad uesperas post memoriam sancti ecclesie specialis memoria habeatur.</p>
                </div>
                <div>
                    <head>Capitulum 7</head>
                    <p>Sacerdos uero quilibet frequenter doceat plebem  suam ut, cum in cele­bracione missarum eleuatur  hostia salutaris, se reuerenter omnes inclinent; idem faciant cum eam portat presbiter ad infirmum.</p>
                    <p>Quam in decenti habitu, supposito mundo uelamine, ferat et referat manifeste ac honorifice ante pectus suum cum reuerencia et  timore, semper eam lumine precedente, cum sit candor lucis eterne, ut ex hoc apud omnes fideles fides et deuocio augeatur; quemadmodum in generali concilio continetur.</p>
                    <p>Tintinnabulum quoque cum lumine simul reuerendam corporis hostiam semper precedat ut eius sonitu excitetur fidelium deuocio ad tanti sacramenti debitam ueneracionem.</p>
                </div>
                <div>
                    <head>Capitulum 8</head>
                    <p>Statuimus eciam ut in cuntis ecclesiis crisma, oleum, et eukaristia sub fideli custodia clauibus adhibitis conseruentur, ne possit ad illa temeraria manus extendi ad aliqua nephanda excercenda.</p>
                    <p>Obseruent eciam sacerdotes ne sacra eucharistia per uasis uitium aut diutinam conseruacionem contraxerit aliquid per quod reddatur turpis aspectui uel abhominabilis gustui.</p>
                    <p>Illud idem obseruent de uino tanto sacramento deputato.</p>
                </div>
                <div>
                    <head>Capitulum 9</head>
                    <p>Sacerdotes eciam sint promptissimi et paratissimi, non solum diebus set eciam noctibus, ut cum requiruntur egrotantes uisitent ne eorum negligencia, quod absit, moriatur infirmus sine confessione aut dominici corporis communione aut unccione extrema.</p>
                </div>
                <div>
                    <head>Capitulum 10</head>
                    <p>Precipimus eciam quod in qualibet ecclesia canon misse sit recte et rite correctus.</p>
                </div>
                <div>
                    <head>Capitulum 11</head>
                    <p>Superaltaria eciam sint congruentis magnitudinis, firmiterque fixa in circumdante ligno ne usurpentur ad alios usus quam ad diuinorum celebracionem, ut uidelicet non molantur super ea colores uel alia fiant in eis consimilia.</p>
                </div>
                <div>
                    <head>Capitulum 12</head>
                    <p>Panni eciam crismales uel alii diuinis officiis deputati in usus seculares post usum eorum ecclesiasticum nullatenus conuertantur, nec eciam utensilia seu alia ad cultum diuinum specialiter assignata.</p>
                </div>
                <div>
                    <head>Capitulum 13</head>
                    <p>In ecclesia quoque diuinum officium fiat integre et deuote, ut uidelicet lecciones et impni et psalmi, et alia que in dei laudem recitantur, integram habeant uerborum prolacionem et distinctam.</p>
                </div>
                <div>
                    <head>Capitulum 14</head>
                    <p>Prouideant eciam rectores ecclesiarum et sacerdotes parochiales ut pueri parochiarum suarum diligenter doceantur et sciant oracionem dominicam, et symbolum, et salutacionem beate Marie, et crucis signaculo se recte assignare.</p>
                    <p>Et quia, ut audiuimus, eciam quidam adulti hec ignorant, precipimus ut cum laici ad confessionem accedant, diligenter examinentur utrum scierint predicta, et secundum quod expedit in eis a sacerdotibus instruantur.</p>
                </div>
                <div>
                    <head>Capitulum 15</head>
                    <p>Uolumus et precipimus ut singuli beneficiati in diocesi nostra promoueantur ad ordines quos cura quam susceperunt exigit, utpote rectores ecclesiarum saltim infra sacros ordines sint constituti, et uicarii sacerdotes et residentes secundum quod officium uicarii requirit.</p>
                </div>
                <div>
                    <head>Capitulum 16</head>
                    <p>Precipimus similiter quod rectores ecclesiarum sint residentes in suis ecclesiis et non recedant sine honesta et racionabili causa, et hoc eciam fiat de speciali licencia nostra.</p>
                </div>
                <div>
                    <head>Capitulum 17</head>
                    <p>Inhibemus eciam firmiter ne beneficiati aut infra sacros ordines constituti sint ebriosi aut thabernas exercentes, per quas multa enormia frequenter committuntur, utpote adulteria, homicidia, et huiusmodi.</p>
                </div>
                <div>
                    <head>Capitulum 18</head>
                    <p>Precipimus eciam eisdem ne negociaciones seculares exerceant, uel aliquid acomodent ad usuram; set, sicut precipit doctrina euangelica, mutuum dent, nichil inde sperantes.</p>
                </div>
                <div>
                    <head>Capitulum 19</head>
                    <p>Monemus eciam precipientes ne clerici arma portent; set coronam et tonsuram habeant ordini congruentem et habitum conuenientem.</p>
                    <p>Sacerdotes uero parochiales precipue incedant in habitu honesto et decenti et tanto ordini conuenienti; et in diuinis officiis ministrando utantur superpelliciis uel saltim capis clausis.</p>
                </div>
                <div>
                    <head>Capitulum 20</head>
                    <p>In singulis quoque ecclesiis quarum facultates ad hoc comode sufficiunt, sint unus diaconus et unus subdiaconus in eisdem ministrantes ut decet.</p>
                    <p>In aliis uero ecclesiis saltim sit unus clericus idoneus et honestus, qui sacerdoti cum habitu conuenienti in diuinis officiis ministret.</p>
                </div>
                <div>
                    <head>Capitulum 21</head>
                    <p>Precipimus eciam firmiter iniungentes ne in locis sacris habeantur mercata, cum dominus ementes et uendentes de templo eiecerit, ne domus oracionis fiat spelunca latronum; nec eciam ludi uel placita secularia et maxime ubi de causa sanguinis agitatur;</p>
                </div>
                <div>
                    <head>Capitulum 22</head>
                    <p>Adicientes eciam ad hec ut cimiteria sint bene clausa, et tam ecclesie quam domus ad eas pertinentes competenter secundum ecclesiarum facultates edificate, ipseque ecclesie decenter ornate tam in libris quam in uasis sacris et uestimentis; et quod ornamenta et uasa sacra sint de noctibus sub tuta et honesta custodia, nec reponantur in domibus laicorum neque sub eorum custodia, nisi racionabilis et euidens ad hoc compulerit necessitas.</p>
                </div>
                <div>
                    <head>Capitulum 23</head>
                    <p>Precipimus eciam ut redditus assignati per deuocionem clericorum aut laicorum ad luminaria uel ad alios usus honestos in ipsis ecclesiis non conuertantur per ipsos rectores uel uicarios in usus et emolumenta eorundem.</p>
                </div>
                <div>
                    <head>Capitulum 24</head>
                    <p>Frequenti uero predicacione commoneantur subditi per suos prelatos aut sacerdotes ne matres uel nutrices paruulos suos in lectulos suos iuxta se collocent, propter pericula que frequentissime inde imminere noscuntur.</p>
                </div>
                <div>
                    <head>Capitulum 25</head>
                    <p>Clandestina quoque matrimonia districtius in ecclesiis solempniter inhibeantur, quolibet genere clandestini matrimonii.</p>
                </div>
                <div>
                    <head>Capitulum 26</head>
                    <p>Prohibeantur eciam compotaciones que anglice et a uulgo dicuntur scothalos.</p>
                </div>
                <div>
                    <head>Capitulum 27</head>
                    <p>Precipimus quoque firmiter iniungentes sacerdotibus parochialibus ut subditos suos ad annuam uisitacionem matricis ecclesie, ut moris est per uniuersalem ecclesiam, inducant et inhibeant ne in illa uisitacione decertent cum uexillis suis preire, quia inde solent pericula aliquotiens prouenire.</p>
                </div>
                <div>
                    <head>Capitulum 28</head>
                    <p>Audiuimus autem, unde non mediocriter dolemus, quod quidam sacerdotes parochiales extorquent peccunias a laicis pro penitencia seu eciam aliis sacramentis ministrandis; et eciam quod quidam iniungunt annualia uel tricennalia, ut ipsi, uidelicet, inde consequantur emolumentum.</p>
                    <p>Et quia huiusmodi presumptiue cupiditate sunt plena, decetero in diocesi nostra fieri prohibemus.</p>
                </div>
                <div>
                    <head>Capitulum 29</head>
                    <p>Inhibemus quoque ne sacerdotes faciant suos diaconos parochianorum suorum audire confessiones nec eciam penitencias iniungere, cum euidenter uerum sit quod diaconis non est tradita potestas ligandi neque soluendi; nec eciam alia sacramenta ministrent que concessa sunt solis sacerdotibus ministrare.</p>
                </div>
                <div>
                    <head>Capitulum 30</head>
                    <p>Quasdam uero sentencias in concilio Oxoniensi publice promulgatas intendimus ad honorem dei et utilitatem sancte ecclesie innouare, sub hac forma: Auctoritate dei patris omnipotentis et beate Marie et omnium sanctorum et Oxoniensis consilii sentenciam excommunicacionis innouamus in omnes illos qui scienter falsum perhibent testimonium uel perhibere procurant uel eciam qui testes tales scienter producunt uel subornant in causa matrimoniali, maxime ubi agitur contra matrimonium, uel ad alicuius exheredacionem.</p>
                    <p>Aduocatos eciam omnes consimili sentencia denunciamus innodatos qui in causis matrimonialibus maliciose excepciones opponunt, uel opponere procurant, ne matrimonia uera debitum sorciantur effectum, uel ut contra iusticiam processus cause diutius suspendatur.</p>
                    <p>Item, consimili sentencia denunciamus ligatos omnes illos qui gracia lucri, uel odii, uel fauoris, uel alia quacunque de causa maliciose alicui publice crimen imponunt, cum infamatus non sit apud bonos et graues, ut sic saltem eidem purgacio indicatur uel alio modo grauetur.</p>
                    <p>Denunciamus eciam auctoritate eiusdem concilii omnes illos excommunicatos qui gracia lucri, uel odii, uel fauoris, uel aliter contempnunt exequi mandatum domini regis contra excommunicatos, claues ecclesie contempnentes.</p>
                </div>
                <div>
                    <head>Capitulum 31</head>
                    <p>Hec igitur uolumus et precipimus, sicut canonice statuta sunt, a uobis reuerenter et firmiter obseruari.</p>
                    <p>Sciantque contemptores et horum transgressores, si legitime super contemptu aut transgressione conuicti aut sponte confessi fuerint, nos eos pro posse nostro, adiuuante domino nostro Iesu Christo, sicut canones precipiunt, punituros.</p>
                </div>
                <div>
                    <head>Capitulum 32</head>
                    <p>Cum in periculosioribus maior sit adhibenda cautela, quoniam ex clandestinis matrimoniis, et illis precipue que nec presbiterorum presencia nec alia iuris solempnitate iuuantur, multa nouimus animarum pericula prouenisse, prouideant sibi presbiteri parochiales et alii ne decetero sine bannorum edicione matrimoniis contrahendis intersint; alioquin sciant se triennio suspendendos, alias pro qualitate culpe nichillominus puniendos.</p>
                </div>
                <div>
                    <head>Capitulum 33</head>
                    <p>Inhibeant eciam presbiteri parochiales frequenter et publice parochianis suis sub pena excommunicacionis, et parochiani presentes suis familiis hoc exponant, ut sine presbiterorum presencia et bannorum solempnitate matrimonia siue sponsalia contrahere non presumant; alioquin sciant se principales persone, priusquam ad docendum de iure suo admittantur, publice fustigacioni subdendos, et alios qui consensum uel auctoritatem prestiterunt eadem pena feriendos.</p>
                </div>
                <div>
                    <head>Capitulum 34</head>
                    <p>Sanctorum Lateran. et London. conciliorum statutum renouantes, precipiendo statuimus ut clerici beneficiati, et precipue sacerdotes siue beneficiati siue non, clausa deferentes desuper indumenta, capis manucatis et precipue haregotis uel aliis transfiguratis uestibus non utantur.</p>
                </div>
                <div>
                    <head>Capitulum 35</head>
                    <p>Item, quoniam dignum est quod sacerdotes qui ceteros ecclesie ministros dignitate et ordine precellunt, ab ipsis habitus prerogatiua ad sue honestatis integritatem distinguantur, precipimus quod presbiteri nostre diocesis per plateas et uicos in ciuitatibus et burgis in capis clausis uel in superpelliciis decenter incedant.</p>
                </div>
                <div>
                    <head>Capitulum 36</head>
                    <p>Preterea statuimus ut in celebracione missarum semper due candele accendantur, uel saltem una cum una lampade.</p>
                </div>
                <div>
                    <head>Capitulum 37</head>
                    <p>Preterea prohibemus ne aliquis sacerdos confessiones aliquorum reuelet facto uel uerbo, signo, nutu, aut alio quouis modo, scituri quod si quis super hoc conuincatur, penam deposicionis incurret secundum canonicas sancciones et omnibus diebus uite sue ignominiosus peregrinabitur, sicut in canone legitur manifeste.</p>
                </div>
                <div>
                    <head>Capitulum 38</head>
                    <p>Item, sacrorum canonum statuta imitantes, firmiter inhibemus ne decetero in diocesi nostra monachus uel canonicus regularis solus sine collega uel fratre eiusdem ordinis per quascumque parochiales ecclesias uillas, oppida, seu alia loca commoretur, set sue conuersacionis et uite per cohabitacionem mutuum sibi prebeat testimonium.</p>
                </div>
                <div>
                    <head>Capitulum 39</head>
                    <p>De religiosis sequuntur quedam statuta que uolumus et precipimus quod prelati, cuiuscunque ordinis sint uel sexus, una cum constitucionibus uenerabilis patris O. dei gracia sancti Adriani diaconi cardinalis, apostolice sedis legati quondam in Anglia, et aliis que legi precipit in suis capitulis, coram ipsorum conuentibus, saltem bis annis singulis legi faciant diligenter.</p>
                </div>
                <div>
                    <head>Capitulum 40</head>
                    <p>Item, sacrorum canonum auctoritate inhibemus ne decetero in episcopatu nostro monachi, canonici, fratres, seu sanctimoniales proprium habere presumant, et si quis proprium aliquid habuerit, incontinenti resignet.</p>
                    <p>Nec estimet abbas uel prior, abbatissa uel priorissa, quod super habenda proprietate possit cum aliquo uel aliqua regulari persona dispensare; quia abdicacio proprietatis, sicut et custodia castitatis, adeo est annexa professioni regulari ut contra eam summus pontifex non possit dispensare.</p>
                    <p>Contemptores uero illius constitucionis ecclesiastica communione priuamus, decernentes quod, si proprietas apud quemquam inuenta fuerit in morte, ipsa proprietas cum eo in signum perdicionis extra cimiterium subterretur, secundum quod in canone continetur.</p>
                </div>
                <div>
                    <head>Capitulum 41</head>
                    <p>Item, si debiles uel infirmi religiosi minucione indigeant uel aliqua medicina, non seorsum in cameris set in infirmitorio, que necessaria fuerint sibi tam in carnibus quam in aliis recipiant competenter, saluo hoc quod abbas uel prior interdum aliquos, prout necessitas postulauerit, aduocare possit, ipsos quoque secum in camera sua melius et plenius exibere.</p>
                </div>
                <div>
                    <head>Capitulum 42</head>
                    <p>Item, statuimus ut persone religiose communiter dormiant in dormitorio et uescantur in refectorio, nisi iustam et legitimam causam habeant impedimenti.</p>
                </div>
                <div>
                    <head>Capitulum 43</head>
                    <p>Item, auctoritate canonici instituti districtius inhibemus ne aliquis aliquam obedienciam perpetuo retineat possidendam, tanquam sibi in uita sua fuerit concessa, set ab eo pro uoluntate superioris reuocetur, sicut in sacro canone est expressum.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
