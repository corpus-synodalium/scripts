<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Winchester</title>
                <recordID>1484</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1224</origDate>
                <dateNotes/>
                <origPlace>Winchester</origPlace>
                <diocese>Winchester</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1484</p>
                <p>Year: 1224</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: None</p>
                <p>Place: Winchester</p>
                <p>Diocese: Winchester</p>
                <p>Province: Canterbury</p>
                <p>CountryModern: England</p>
                <p>Latitude: 51.0632</p>
                <p>Longitude: -1.308</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Peter des Roches</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 125-37</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Licet omnes canonicas sancciones teneamur firmiter obseruare, specialiter tamen quedam prius statuta in presenti duximus innouare, que tam a maioribus quam a minoribus nobis subditis inuiolabiliter precipimus obseruari.</p>
                </div>
                <div>
                    <head>Capitulum 1</head>
                    <p>Inprimis Lateranensis concilii secundi statuta in episcopatu nostro ab omnibus obseruentur.</p>
                    <p>Statuta eciam concilii apud Oxoniam celebrati a domino Cantuarie et eius suffraganeis obseruari iubemus, adicientes que coram nobis faciemus resitari.</p>
                </div>
                <div>
                    <head>Capitulum 2</head>
                    <p>Clerici in tonsura, habitu, et incessu ordinem suum non deforment; et si fecerint, per superiorem corrigantur.</p>
                </div>
                <div>
                    <head>Capitulum 3</head>
                    <p>Nullus presbiter presumat celebrare in uestimentis sordidis uel uetustate attritis, et in calice nisi argenteo uel aureo, et illo integro, non quassato, cum duobus palliis benedictis adminus super altare positis, clerico eciam tonsorato et in superpellicio uel capa clausa sacerdoti ministrante.</p>
                    <p>Si sacerdos aliquis contrafaciens deprehensus fuerit, puniatur per suspensionem quadraginta dierum.</p>
                </div>
                <div>
                    <head>Capitulum 4</head>
                    <p>Preterea prohibemus ne ornamenta ecclesie commendentur hominibus secularibus ad usus seculares.</p>
                </div>
                <div>
                    <head>Capitulum 5</head>
                    <p>Precipimus ut unusquisque sacerdos canonem misse corrigat ad exemplum canonis qui per archidiaconos nostros uel eorum officiales eis ostendetur.</p>
                </div>
                <div>
                    <head>Capitulum 6</head>
                    <p>Numquam celebret sacerdos nisi cruce ante se posita.</p>
                    <p>Eucharistia honeste reponatur in sindone munda interius obuoluta et in uase honesto, et in alia pixide deportetur ad infirmos, ita quod numquam sit ecclesia sine corpore Christi.</p>
                    <p>In opidis et in uillis maioribus semper a sacerdote deportetur candela et aqua benedicta precedentibus.</p>
                    <p>Renouetur eciam eucharistia per singulas ebdomadas.</p>
                    <p>Uas eciam in quo reponitur firmiter et secure claudatur.</p>
                    <p>Quelibet eciam ecclesia habeat sindonem mundam et candidam et amplitudinis congruentis, et duo paria.</p>
                    <p>Uetera uero corporalia que non fuerint idonea, in altaribus quando consecrantur loco reliquiarum reponantur, uel in presencia archidiaconi uel officialis sui comburantur.</p>
                </div>
                <div>
                    <head>Capitulum 7</head>
                    <p>Prohibemus ne quis sacerdos nisi canonica necessitate urgente bis in die missam celebrare presumat; ad quod si necessitas eum compellit, ablucionem calicis in prima missa non sumat.</p>
                    <p>Canonicam autem necessitatem sic interpretamur: Si in festis nouem leccionum uel in Quadragesima, uel in Quatuor Temporibus, uel si corpus presens fuerit uel anniuersarium uel sponsalia fieri oporteat, uel pro succurrendo socio infirmo uel pro necessitate absente.</p>
                    <p>Propterea prohibemus ne pro aliqua missa canonica missa pretermittatur in festis nouem leccionum uel in Quadragesima uel in Quatuor Temporibus.</p>
                </div>
                <div>
                    <head>Capitulum 8</head>
                    <p>Omnes clerici in ecclesia psallentes et cantantes uel ministrantes honeste se gerant, non ridentes, non confabulantes, et si forte necesse fuerit aliquid alicui dicere, uoce demissa loquatur et paucis uerbis.</p>
                    <p>Specialiter eciam precipimus sacerdotibus et clericis ministerio monasteriorum sanctimonialium deputatis ut predictam constitucionem inuiolabiliter obseruent, cum propter monasterii cui deseruiunt excellenciam tum propter scandalum deuitandum multorum qui pro loci reuerencia et religione ibidem sepe conueniunt.</p>
                    <p>Propter hoc eciam precipimus ut, dum diuina celebrantur, nullus eorum presbiterium ingrediatur nisi in capa clausa uel superpellicio, nullusque eorum duo officia in se sussipere presumat, sed unusquisque in suo ordine ministret, et sicut attitulati sunt ibidem continuam faciant residenciam, atque singulis diebus ad missam, qua conuenit celebrari, preter sacerdotem et clericos ministrantes in ordine uicis sue adminus unus alius capellanus propter casus fortuitos celebranti semper assistat.</p>
                </div>
                <div>
                    <head>Capitulum 9</head>
                    <p>Sacerdotibus et clericis omnibus districte precipimus, sed illis districtissime quibus animarum cura est commissa, ut quantum eis deus dederit honeste uiuant et ministerium suum studiosius exequantur, horas canonicas nulla racione omittentes; et eas non precipitanter uel sincopando dicant, sed distincte et cum deuocione debita.</p>
                    <p>Quicumque autem sincopando uel precipitando diuinum officium dicere ex consuetudine deprehensus fuerit, ab omni officio suspendatur donec consuetudinem illam omnino dimiserit.</p>
                </div>
                <div>
                    <head>Capitulum 10</head>
                    <p>Precipimus eciam ut festa beati Swthuni et beati Birini, qui ecclesie et episcopatus</p>
                    <p>nostri sunt patroni, ubique per episcopatum nostrum a clero et populo sollempniter celebrentur; et festa aliorum sanctorum, quorum corpora in ecclesia nostra uel aliis ecclesiis nostre diocesis requiescunt, in kalendariis scribantur, et quando contingunt denuntientur et in ecclesiis celebrentur.</p>
                    <p>Statuimus insuper ut quando decani celebrant capitula, in kalendario uideatur que festa sanctorum eueniant usque ad aliud capitulum et de unoquoque festo secundum quod iustum est et solitum dicatur in qua forma debent celebrari, ita quod uniformitas celebrandi in omnibus ecclesiis obseruetur, exceptis specialibus festiuitatibus cuiuslibet ecclesie que desiderant suas obseruancias speciales.</p>
                </div>
                <div>
                    <head>Capitulum 11</head>
                    <p>Uideant officiales nostri quod omnis ecclesia sit bene cooperta, et si rector alicuius ecclesie ammonitus cancellum cooperire noluerit, per officiales nostros de bonis eiusdem sine dilacione cooperiatur.</p>
                    <p>Idem fiat in ecclesiis ubi libri uel uestimenta defuerint, si rectores ammoniti eis in huiusmodi noluerint prouidere.</p>
                    <p>Parochiani uero compellantur corpus ecclesie reficere secundum quod tenentur.</p>
                </div>
                <div>
                    <head>Capitulum 12</head>
                    <p>Cimiteria benedicta claudantur, in quibus corpora christianorum sepulta sunt, ita ne subuerti possint uel ab inmundis animalibus conculcari.</p>
                </div>
                <div>
                    <head>Capitulum 13</head>
                    <p>Archidiaconi uero uel officiales eorum habeant in scriptis redacta omnia ornamenta et utensilia ecclesiarum.</p>
                    <p>Uestes quoque et libros singulis annis suo conspectui faciant presentari, ut sic uideant que fuerint adiecta per diligenciam personarum, uel que tempore intermedio per maliciam uel incuriam deperierint.</p>
                    <p>Idem prouideant de possessionibus ecclesiarum ut singulis annis possint prospicere ne ecclesie suo iure fraudentur.</p>
                </div>
                <div>
                    <head>Capitulum 14</head>
                    <p>Statuimus eciam ut clerici beneficiati decedentes ecclesiis suis relinquant de facultatibus suis unde libri et ornamenta emantur, ubi libri et ornamenta non sunt.</p>
                    <p>Quod nisi fecerint, de bonis eorum retineantur tantum unde emi possint.</p>
                </div>
                <div>
                    <head>Capitulum 15</head>
                    <p>Clerici beneficiati secundum redditus et facultates suas hospitales sint et erga pauperes non auari; quia scriptum est: Quicquid habent clerici pauperum est.</p>
                </div>
                <div>
                    <head>Capitulum 16</head>
                    <p>Sacerdotes aliene et ignote ordinacionis a nullo nisi per nos ad amministrandum recipiantur, quia tales uolumus examinari tam in morum honestate quam in literatura et officio ecclesiastico antequam ministrent.</p>
                    <p>Decani autem si per se contra formam prescriptam aliquem receperint grauiter puniantur.</p>
                </div>
                <div>
                    <head>Capitulum 17</head>
                    <p> Nullus eciam predicator sine specialibus litteris nostris ad predicandum recipiatur, nec promittere suffragia permittatur in conspectu populi nisi illa que per litteras nostras fuerint approbata, salua sancte Romane ecclesie auctoritate.</p>
                </div>
                <div>
                    <head>Capitulum 18</head>
                    <p>Generaliter prohibemus ne aliquis persona uel uicarius sacerdotem retineat nisi quem bone fame esse nouerit.</p>
                    <p>Siquis autem decetero sacerdotem male fame tenuerit, ab ecclesiastico officio sit suspensus; et ut hoc fideliter seruetur, archidiaconi et eorum officiales circueuntes parochias de fama cuiuslibet inquirant ut contra diffamatum prout iustum est procedant, et eum qui talem tenuerit sicut dictum est puniant.</p>
                    <p>Si autem aliquis probabiliter deceptus inhonestum sacerdotem receperit, quam cito ipsum inhonestum esse cognouerit eum amoueat; nec conuencionem inter eos factam seruare teneantur.</p>
                    <p>Preterea ut honestorum sacerdotum condicio sit melior, statuimus ut nullus persona uel uicarius honestum et bonum sacerdotem annuum ab ecclesia sua amoueat nisi meliorem substituat uel aliam causam sufficientem coram superiore ostendat.</p>
                </div>
                <div>
                    <head>Capitulum 19</head>
                    <p>Ne uilescat uerbum dei prohibemus ne illi quibus a nobis concessum est elemosinas petere, cum elemosinas petunt, sermonem premittant sed solummodo indulgencias et suffragia et necessitatem pro qua petunt exponant, nisi fuerit uir note scientie et uite approbate.</p>
                    <p>Preterea prohibemus ne aliquis ad tale negotium mittatur nisi prius nobis uel officiali nostro fuerit presentatus et a nobis uel ab eo per literas missus.</p>
                </div>
                <div>
                    <head>Capitulum 20</head>
                    <p>Prohibemus insuper ne sacerdotes parochias regentes uicinis ecclesiis sint dampnosi, recipiendo iniuste parochianos eorum ad penitenciam uel ad ecclesiastica sacramenta percipienda.</p>
                </div>
                <div>
                    <head>Capitulum 21</head>
                    <p>Precipimus eciam quod cum aliquis dubitauerit in aliquo circa celebracionem diuinorum uel sacramentorum exhibicionem uel penitenciam pro aliquo peccato iniungendam, ad nos uel officiales nostros pro consilio habendo recurrauerit.</p>
                </div>
                <div>
                    <head>Capitulum 22</head>
                    <p>Prohibemus ne clerici beneficiati alibi quam in fundo ecclesie habitare uel prouentus ecclesie collocare presumant, dummodo ecclesia fundum habeat ubi collocari possint.</p>
                    <p>Precipimus eciam ut omnis persona ecclesie domum habeat in fundo ecclesie positam in qua honeste possit manere; et qui non habet, nisi infra dimidium annum post ammonicionem ei factam domum competentem pro facultatibus ecclesie edificauerit, incontinenti ab beneficio suspendatur.</p>
                </div>
                <div>
                    <head>Capitulum 23</head>
                    <p>Precipimus ut annui uicarii quinquaginta solidos adminus pro uictu et uestitu percipiant in anno absque onere inueniendi clericum uel aliud faciendi; et licet de minori precio cum rectoribus conueniant, idem rectores usque ad summam illam per officiales nostros exhibere compellantur, ne pro tenuitate stipendiorum manus rapaces habere uel in cleri obprobrium mendicare cogantur.</p>
                    <p>In dicioribus autem ecclesiis quia labor sacerdotum maior est sexaginta solidos statuimus quod cappellani recipiant annuatim.</p>
                </div>
                <div>
                    <head>Capitulum 24</head>
                    <p>Statuimus eciam ut uicario perpetuo adminus quinque marcarum redditus assignetur, qui scilicet pro quinque marcis possit dari ad firmam.</p>
                </div>
                <div>
                    <head>Capitulum 25</head>
                    <p>Quoniam uero inhonestum est ut ecclesie propter minores redditus pastoribus maneant desolate, presenti decreto statuimus ut ecclesie que in redditibus ultra quinque marcas non habent non nisi talibus personis conferantur que resideant in eisdem et in propria persona ministrent.</p>
                    <p>Quod si forte admissi residere noluerint aut eciam ministrare, ipsis ecclesiis priuentur, nisi ex iusta causa cum eis fuerit dispensatum.</p>
                </div>
                <div>
                    <head>Capitulum 26</head>
                    <p>Prohibemus ne sacerdotes parochianos uenientes ad confessionem compellant illo tempore soluere aliquid quod ecclesie debeatur uel alicui alii propter hoc confessionem eis denegando; sed aliis temporibus sicut iustum est compellantur.</p>
                </div>
                <div>
                    <head>Capitulum 27</head>
                    <p>Generaliter prohibemus ne quis sacerdos in nostra diocesi pro sepultura uel confessione uel aliis sacramentis ecclesiasticis contra statuta Lateranensis consilii aliquid exigat; quod si fecerit ab officio suspendatur.</p>
                </div>
                <div>
                    <head>Capitulum 28</head>
                    <p>Precipimus insuper quod parochiales presbiteri proponant sepius parochianis suis uerbum dei, et quotiens uocati fuerint accedant celeriter et hilariter ad egrotos.</p>
                    <p>Qui autem in hoc negligens inuentus fuerit incontinenti ab officio suspendatur.</p>
                </div>
                <div>
                    <head>Capitulum 29</head>
                    <p>Diffinimus insuper ut in singulis parochialibus ecclesiis quarum parochia est diffusa duo uel tres sint presbiteri, pensatis pariter magnitudine parochie et ecclesie facultate; ne forte, quod absit, egrotante uno presbitero uel alias debilitato, parochianis infirmantibus aut diuinis uolentibus officiis interesse officia debita subtrahantur uel negentur ecclesie sacramenta.</p>
                </div>
                <div>
                    <head>Capitulum 30</head>
                    <p>Nulla ecclesiastica beneficia laicis dentur ad firmam nec eciam clericis sine licencia nostra; quod si contra factum fuerit incontinenti idem beneficium in manus nostras accipiatur.</p>
                </div>
                <div>
                    <head>Capitulum 31</head>
                    <p>Item prohibemus ne ullus clericus uel sacerdos duas ecclesias ad firmam recipiat, cum eciam non possit unam ad firmam recipere sine nostra dispensacione.</p>
                </div>
                <div>
                    <head>Capitulum 32</head>
                    <p>Prohibemus ut nullus abbas uel prior loci religiosi uel rector ecclesie fundum uel terram ecclesiasticam uel calicem uel libros uel quecumque alia ornamenta ecclesie sine auctoritate nostra inuadiare uel aliquo alienacionis titulo alienare presumat; quod si fecerit ex quo notum fuerit per officiales nostros incontinenti suspendatur.</p>
                    <p>Cum eciam rector uel presbiter ecclesie tale quicquid presumpserit, ecclesia eius statim in manus nostras capiatur et detineatur donec ornamenta, eque bona si uendita fuerint, de nouo emantur, uel si pignori obligata, redimantur.</p>
                    <p>Iudeis de quibus constiterit quod talia pignora receperint uel tales res emerint omne commercium tam uictualium quam rerum aliarum cum christianis per excommunicacionem prohibeatur donec ecclesie satisfaciant competenter.</p>
                </div>
                <div>
                    <head>Capitulum 33</head>
                    <p>Statuimus ut si alicui loco religioso uel ecclesiastice persone pensio aliqua de auctoritate nostra debeatur et is qui eam debet infra quindecim dies post terminum solucioni prefixum eam non soluerit, ex beneficiis de quibus pensiones debentur per officiales nostros solucio fiat.</p>
                </div>
                <div>
                    <head>Capitulum 34</head>
                    <p>Cum domus religiose et persone quibus pensiones debentur sepius iure suo defraudantur post decessum eorum qui ecclesias pensionarias detinuerint, ne hoc decetero contingat uolentes prouidere, statuimus quod si ille qui ecclesiam pensionariam tenebat moriatur in die Cene uel post, quia de consuetudine episcopatus nostri fructus autumpni sequentis ad eum pertinent, de eisdem fructibus eiusdem anni satisfaciat de pensionibus usque ad Cenam eiusdem anni sequentem.</p>
                    <p>Quod si aliquo casu satisfieri non possit, successor inde respondeat.</p>
                    <p>Si autem fuerit talis ecclesia quod in oblacionibus maior pars uel medietas obuencionum consistat, ille qui percipit pro rata respondeat.</p>
                </div>
                <div>
                    <head>Capitulum 35</head>
                    <p>Quia rectores ecclesiarum ante Cenam domini decedentes post decessum de ecclesiis prius suis nichil recipiunt, statuimus quod si quas expensas fecerint ante decessum suum in colendis terris ecclesie eis integre a successoribus suis restituantur.</p>
                    <p>Idem fiat de expensis factis a firmariis eorum qui ecclesias nostra auctoritate ad firmam receperunt.</p>
                    <p>Conuenciones autem quas defuncti fecerunt cum capellanis successores usque ad finem anni seruare conpellantur.</p>
                </div>
                <div>
                    <head>Capitulum 36</head>
                    <p>Sacerdotes atque clerici in testamento suo de bonis ecclesie foccariis suis nichil relinquant quas paulo ante, dum sani essent, tenuerunt; et si reliquerint, irritum habeatur, et per officiales nostros exigatur et pauperibus erogetur.</p>
                </div>
                <div>
                    <head>Capitulum 37</head>
                    <p>Salubri prouisione decernimus ne beneficiati uel sacerdotes domos aut possessiones laicas ad opus concubinarum suarum uel filiorum suorum emere presumant, nec eciam ad opus eorum domos construant.</p>
                    <p>Sed nec eciam peccuniam ministrent ad huiusmodi emenda ad opus illorum, ut sic eis subtrahatur occasio malignandi.</p>
                    <p>Et qui contra fecerit per subtraxionem beneficii puniatur in tantum quantum in tali causa fuerit expensum.</p>
                </div>
                <div>
                    <head>Capitulum 38</head>
                    <p>Si uero clerici intestati decesserint nec sint debitis onerati, bona eorum et fructus qui nomine eorum percipi debent post mortem de ecclesia sua per disposicionem nostram in pios usus distribuantur.</p>
                </div>
                <div>
                    <head>Capitulum 39</head>
                    <p>Prohibemus eciam ne sacerdotes uel alii clerici concubinas in domibus suis uel alibi teneant.</p>
                    <p>Quod si fecerint, beneficia eorum que habent per officiales nostros in manu nostra capiantur.</p>
                    <p>Alii uero beneficia non habentes ab officio suspendantur, donec per nos fuerint restituti.</p>
                </div>
                <div>
                    <head>Capitulum 40</head>
                    <p>Clericorum concubine a parochiis et uicino in quibus clerici fornicatores degunt recedant.</p>
                    <p>Quod si ammonite recedere noluerint, a sacramentis ecclesiasticis et communione fidelium excludantur; et si nec sic se correxerint, per fustigacionem puniantur et in fine ecclesiastica careant sepultura.</p>
                </div>
                <div>
                    <head>Capitulum 41</head>
                    <p>Quoniam turpe est et ignominia plenum ut clerici et sacerdotes mulierum familiaritatem retineant cum quibus noscuntur peccasse carnaliter, prohibemus ne aliquis sacerdos uel clericus domum ingrediatur in qua sua concubina manet, nec ipsa domum eius ingredi permittatur, licet constet quod eam a carnali consorcio penitus dimiserit.</p>
                    <p>Sacerdos uel clericus qui contrafecerit si commonitus non destiterit, per tantum tempus remaneat suspensus ab officio et</p>
                    <p>beneficio quantum est elapsum a die qua constiterit eum contrafecisse.</p>
                    <p>Mulier uero secundum quod iudici uisum fuerit grauius puniatur.</p>
                </div>
                <div>
                    <head>Capitulum 42</head>
                    <p>Precipimus ut presbiter in fornicacionem uel aliud mortale peccatum lapsus per carnis fragilitatem missam non celebret donec alii sacerdoti peccatum suum confessus fuerit, et ab eo penitenciam acceperit.</p>
                    <p>Si autem enorme peccatum confessus fuerit et idem peccatum ex consuetudine commiserit, ille cui confitetur iniungat ei ne missam celebret donec nos uel penitenciarium nostrum super hoc consulerit.</p>
                </div>
                <div>
                    <head>Capitulum 43</head>
                    <p>Quoniam per officiales nostros auctoritate nostra generaliter est prohibitum ne persone uel uicarii concubinarios sacerdotes uel clericos ad deseruiendum ecclesiis suis habeant, precipimus quod decani diligenter inquirant an aliquis talem retinuerit, et qui contra prohibicionem nostram fecerit pena ordinaria puniatur.</p>
                </div>
                <div>
                    <head>Capitulum 44</head>
                    <p>Prohibemus ne laicis in penitencia missarum celebracio a sacerdote iniungatur, nec aliqua pena peccuniaria intuitu proprie utilitatis con- fitentibus inponatur, sed tantummodo in pias causas cum discreto moderamine expendi iniungatur.</p>
                </div>
                <div>
                    <head>Capitulum 45</head>
                    <p>Propter religionem fratrum Predicatorum et lucrum animarum statuimus ut liceat fidelibus accedere ad eos ad accipiendam penitenciam quandocunque uoluerint extra Quadragesimam, et tunc eciam requisita licencia proprii sacerdotis, solutis prius ecclesie proprie oblacionibus consuetis.</p>
                </div>
                <div>
                    <head>Capitulum 46</head>
                    <p>Sacerdotes publice penitentes cum literis suis rei ueritatem continentibus ad penitenciarium nostrum transmittant, et ipsos reuertentes, nisi eis constiterit de penitencia eis iniuncta, tanquam absolutos non recipiant, et secundum hoc diligenter considerant an penitenciam susceptam perficiant; quam si non obseruauerunt iterum ab ecclesia excludantur et ad penitenciarium remittantur.</p>
                </div>
                <div>
                    <head>Capitulum 47</head>
                    <p>Si quis multis annis ad uomitum rediens crimen iterauerit occultum, sacerdos, qui eum tot annis curare non potuit, ad maiorem medicum, id est ad nos uel penitenciarium nostrum, eum ducat sine scandalo curandum.</p>
                </div>
                <div>
                    <head>Capitulum 48</head>
                    <p>Firmiter inhibemus ne sacerdotes peccata sibi in confessione detecta presumant reuelare; quod qui fecerint, cum super hoc conuicti fuerint, secundum quod in canonibus continetur ab officio et beneficio inperpetuum ammoueantur.</p>
                </div>
                <div>
                    <head>Capitulum 49</head>
                    <p>Omnes qui recognicionibus et assisis uel alibi falso testimonio periuri sunt ad nos mittantur absoluendi, licet eciam sit occultum, si ad hoc aliquo modo induci possunt.</p>
                    <p>Si uero occultum fuerit periurium et induci non possint ut ad penitenciarium nostrum accedant, iniungatur eis penitencia ne in ipso peccato moriantur; et si potentes sint ad sedem apostolicam mittantur penitenciam accepturi.</p>
                    <p>Illi autem qui testamenta defunctorum peruerterunt denuntientur excommunicati et ad penitenciarium nostrum pro absolucione et penitencia mittantur.</p>
                </div>
                <div>
                    <head>Capitulum 50</head>
                    <p>Quia uero laici periurium et lesionem fidei non formidant, precipimus quod sacerdotes in ecclesiis suis frequenter proponant quod periuri et fidei transgressores sunt infames, et quod ad testimonium non debent admitti; ut postquam hanc penam cognouerint periurium et fidei transgressionem timeant incurere.</p>
                </div>
                <div>
                    <head>Capitulum 51</head>
                    <p>Sacerdotes in penitentiis dandis diligenter parochianos suos de fide trinitatis, passionis, et incarnacionis, secundum quod conuenit laicis, instruant, et caute prouideant ut oracionem dominicam non ignorant, et symbolum apostolorum saltem in materna lingua.</p>
                </div>
                <div>
                    <head>Capitulum 52</head>
                    <p>Adultis non confirmatis in penitencia iniungatur ut infra annum ad confirmacionem episcopi accedant et nisi post ammonicionem factam infra annum ad confirmacionem accesserint, ab ingressu ecclesie arceantur donec fuerint confirmati.</p>
                </div>
                <div>
                    <head>Capitulum 53</head>
                    <p>Item si parentes paruulos suos ad confirmacionem non detulerint quam cito conpetenter ad episcopum accedere poterint, ab ecclesia arceantur donec eos ad episcopum detulerint confirmandos.</p>
                </div>
                <div>
                    <head>Capitulum 54</head>
                    <p>Laici publice fornicatores uel focarias suas secum habentes eas desponsare uel sibi inuicem fidem dare coram pluribus per sacerdotem suum conpellantur, sub hac condicione quod si carnaliter post hec coniuncti fuerint tanquam coniuges inperpetuum se habebunt.</p>
                </div>
                <div>
                    <head>Capitulum 55</head>
                    <p>Denuntietur publice in ecclesiis quod nunquam sponsalia fiant nisi presente sacerdote et congregatis parochianis suis, et per tres dies solempnes trina fiat denunciacio.</p>
                    <p>Si quis uero sacerdos desponsioni aliter faciende consencerit, per triennium ab officio suspendatur.</p>
                </div>
                <div>
                    <head>Capitulum 56</head>
                    <p>Sacerdotes diebus dominicis frequenter in ecclesiis interdicant, districte prohibentes sub excommunicacione, ne uiri et mulieres aliquod pactum firment inter se de matrimonio contrahendo nisi in presencia presbiteri et quatuor aut quinque testium et cum ieiuni fuerint.</p>
                    <p>Qui aliter contraxerint cum ad noticiam sacerdotis peruenerit statim tam uirum quam mulierem denuntiet excommunicatos.</p>
                    <p>Sacerdos autem qui in hoc decreto exequendo negligens inuentus fuerit, per quadraginta dies sit suspensus.</p>
                </div>
                <div>
                    <head>Capitulum 57</head>
                    <p>Preterea districte prohibeatur ne aliquis cum aliqua contrahat per uerba de presenti nisi apud ecclesiam, tunc scilicet quando sollempnitas ecclesie debet fieri; ante uero per uerba de futuro sub presencia testium quatuor aut quinque liceat contrahere.</p>
                    <p>Qui contrafecerit per archidiaconos et decanos puniatur.</p>
                </div>
                <div>
                    <head>Capitulum 58</head>
                    <p>Si aliquis ad aliquem mulierem consuetudinem habeat et hoc fit publicum, sacerdos suus eum conpellat per excommunicacionem ad alterum istorum: scilicet ut in presencia quatuor aut quinque testium eadem muliere presente fidem det quod eam pro uxore semper habeat si eam decetero carnaliter cognouerit, et mulier hoc idem ex parte sua promittat fide media; quod si ad hoc induci non possunt per fidem et fideiussores promittant penam pecuniariam pro facultatibus suis si decetero conueniant in eadem domo.</p>
                    <p>Et si inuenti fuerint in una domo uel facti euidencia uel per legittimos testes probari possint, pena statim exigatur.</p>
                    <p>Occulti autem fornicatores occulta correccione castigentur.</p>
                    <p>Cum uero fornicacio fuerit manifestata per prolem uel alio modo et non fuerit consuetudinaria, ad predicta non compellantur fornicatores sed solummodo moneantur, et aliis modis saluti eorum consulatur sicut uisum fuerit expedire.</p>
                </div>
                <div>
                    <head>Capitulum 59</head>
                    <p>Districte prohibemus ne in controuersia que inter uirum et mulierem orta fuerit super contractum matrimonii uel sponsalium aliqua composicio fiat nisi talis quod uir mulierem habeat in uxorem dum modo constet quod sint legitime persone ad contrahendum; quoniam si separacio talis contractus fieri debet, oportet quod fiat per sentenciam et non per composicionem.</p>
                    <p>Preterea cum de inpedimento matrimonii orta fuerit questio, nulla penitus admittatur composicio sed per sentenciam dirimatur.</p>
                </div>
                <div>
                    <head>Capitulum 60</head>
                    <p>Prohibemus ne quis inpuberes uel alium inpuberem atque alium adultum sine consensu nostro matrimonio copulare presumat.</p>
                </div>
                <div>
                    <head>Capitulum 61</head>
                    <p>Inhibeatur omnibus mercatoribus et creditoribus ne pignus aliquod ultra detineant postquam de fructibus sortem receperint, deductis expensis.</p>
                </div>
                <div>
                    <head>Capitulum 62</head>
                    <p>Prohibemus per excommunicacionem ne coree aut inhonesti ludi in cimiteriis agantur, et ne ibi tractentur cause seculares ex consuetudine, maxime tales in quibus agatur de iudicio sanguinis.</p>
                </div>
                <div>
                    <head>Capitulum 63</head>
                    <p>Sacerdotes et clerici publicis non intersint potacionibus et si in hoc deprehensi fuerint incontinenti suspendantur ab officio per decanum loci et mittantur ad superiorem absoluendi.</p>
                    <p>Idem fiat de illis qui in turpitudine ebrietatis deprehensi fuerint.</p>
                    <p>Preterea in domibus suis uenales potaciones nullatenus exerceant.</p>
                </div>
                <div>
                    <head>Capitulum 64</head>
                    <p>Laicis uero iniungatur propter ebrietatem abstinencia aliquot dierum per sacerdotes proprios prout eis uisum fuerit.</p>
                </div>
                <div>
                    <head>Capitulum 65</head>
                    <p>Sub interminacione anathematis sepius in ecclesiis inhibeatur ne mulieres infantulos suos in lectis suis iuxta se collocent ne eos opprimant dormiendo.</p>
                </div>
                <div>
                    <head>Capitulum 66</head>
                    <p>Sacerdotes doceant parochianos suos quod infantes nascentes qui statim creduntur morituri a quocunque laico possunt et debent baptizari; et iccirco formam baptizandi eos doceant, que est: Ego baptizo te in nomine patris et filii et spiritus sancti, ita quod sensus et forma horum uerborum solempnitatem baptismi que deest suppleant.</p>
                </div>
                <div>
                    <head>Capitulum 67</head>
                    <p>Prohibemus ne diaconi uel inferiorum ordinum clerici penitenciam iniungant uel baptizent nisi ubi mors inminet puero uel egroto et sacerdos non sit presens qui baptizare possit uel penitenciam iniungere.</p>
                </div>
                <div>
                    <head>Capitulum 68</head>
                    <p>Religiosis uiris et mulieribus iniungimus ut correccionem quam per nos uel officiales nostros fecimus uel facturi sumus firmiter et inuiolabiliter obseruent.</p>
                    <p>Et si quis hoc adimplere contempserit penam debitam non euadet.</p>
                </div>
                <div>
                    <head>Capitulum 69</head>
                    <p>Statuimus ut nullus religiosus ab abbate uel priore transmissus ad domum aliquam sui ordinis ibidem prior instituatur, nisi prius nobis presentatus fuerit ut a nobis approbetur; nisi qui habent super hoc priuilegium speciale; et nullus ammoueatur sine auctoritate nostra ex quo est institutus.</p>
                </div>
                <div>
                    <head>Capitulum 70</head>
                    <p>Excommunicamus omnes illos qui naufragos et in mari periclitantes causa lucri uel alio modo impediunt quominus possint mortis periculum euitare; et istam excommunicacionis sentenciam in Insula et in partibus cismarinis iuxta litus maris ter in anno precipimus innouari.</p>
                </div>
                <div>
                    <head>Capitulum 71</head>
                    <p>Item, excommunicamus omnes illos qui credentes se iniustam causam habere mouent aliis questionem in iudicio causa uexandi eos uel extorquendi ab eis transaccionem aliquam.</p>
                </div>
                <div>
                    <head>Capitulum 72</head>
                    <p>Preterea excommunicamus omnes illos qui iurati falsum testimonium perhibent ex certa sciencia, et istam excommunicacionem quater in anno in parochialibus ecclesiis precipimus innouari.</p>
                </div>
                <div>
                    <head>Capitulum 73</head>
                    <p>Prohibemus ne sacerdotes sine auctoritate superioris aliquando nominatim excommunicent uel denuntient, nisi pro retencione decimarum et consuetarum obuencionum.</p>
                    <p>Sed nec generalem faciant excommunicacionem uel denunciacionem sine superioris auctoritate, nisi pro furto, sortilegio, et incendio, et puerorum exposicione.</p>
                    <p>Sacerdos uero qui contra fecerit per annum suspensus maneat.</p>
                    <p>Nullus eciam sacerdos aliquem excommunicet nec generaliter nec specialiter pro propria iniuria sibi illata; quod si aliquis facere presumpserit incontinenti suspendatur et per quadraginta dies adminus maneat suspensus.</p>
                </div>
                <div>
                    <head>Capitulum 74</head>
                    <p>Item, prohibemus ne generalis excommunicacio uel denunciacio fiat ubi probari potest persona delinquentis.</p>
                </div>
                <div>
                    <head>Capitulum 75</head>
                    <p>Item, excommunicacionis sentencia innodamus omnes illos qui Wintoniensem ecclesiam uel alias ecclesias nostre diocesis spoliant iure suo uel libertatibus suis uel eis sine iudicio auferunt possessiones quas actenus possederunt.</p>
                    <p>Si autem res uel possessio ecclesie uel ecclesiastice persone sine iudicio ab aliquo ablata fuerit, per officiales nostros moneatur ut incontinenti restituat.</p>
                    <p>Quod nisi fecerit, de plano ab eisdem officialibus cognoscatur an spoliatus illam rem possederit, nec vi nec clam nec precario.</p>
                    <p>Et si hoc inuenerint, protinus spoliato possessionem reformet.</p>
                    <p>Quod si restiterit spoliator excommunicatus denuntietur.</p>
                </div>
                <div>
                    <head>Capitulum 76</head>
                    <p>Precipimus ut unusquisque archidiaconus uel decanus cum capitulum celebrat generale hec synodalia statuta faciat recitari, et diligenter et districte inquirat an statuta nostra et alia approbata in diocesi nostra debite obseruentur; et quos transgressores inuenerint canonice puniant; quos autem punire nequiuerint ad nos mittant puniendos, ut pena eis pro sua transgressione inflicta sit metus aliorum.</p>
                </div>
                <div>
                    <head>Capitulum 77</head>
                    <p>Sub pena eciam suspensionis precipimus quod in unaquaque ecclesia hec synodalia statuta in scriptis habeantur ne aliquis per ignoranciam se possit excusare.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[Â…]</p>
                </div>
            </div>
        </body>
    </text>
</root>
