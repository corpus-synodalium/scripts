<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Coventry</title>
                <recordID>1492</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1230</origDate>
                <dateNotes/>
                <origPlace>Coventry</origPlace>
                <diocese>Coventry and Lichfield</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1492</p>
                <p>Year: 1230</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1224x1237</p>
                <p>Place: Coventry</p>
                <p>Diocese: Coventry and Lichfield</p>
                <p>Province: Canterbury</p>
                <p>CountryModern: England</p>
                <p>Latitude: 52.4089</p>
                <p>Longitude: -1.5085</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Alexander of Stavensby</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 207-26</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: Includes tract on Seven Deadly Sins and tract on Confession and Penance</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Hec sunt statuta magistri Alexandri de Stauenesbi episcopi de Couentr. et Lichesfeld.</p>
                    <p>Uniuersis archidiaconis per Couentrensem diocesim constitutis Alexander diuina permissione eiusdem ecclesie humilis minister salutem et sic uigilias noctis supra gregem uobis commissum custodire ut angelis ducentibus possitis in magnum palatium saluatoris introire, ubi non sordes stabuli, ubi non paupertas presepii, nec bos, id est labor obedientie, nec asinus, id est pena patientie, set erit deus omnia in omnibus.</p>
                </div>
                <div>
                    <head>Capitulum 1</head>
                    <p>Uos igitur quibus incumbit uigilare, iuxta uerbum beati Petri, habeatis duos gladios propter timores nocturnos et sufficient: gladium uerbum dei limatum et acutum, limatum ut fulgeat, non enim debet esse sermo dei obscurus, precipue quando proponitur laicis, acutum ut cedat hoc modo, nulli peccato parcat.</p>
                    <p>Unde Isaias: Gladius meus descendat super Idumeam, id est, super peccata.</p>
                    <p>Et idem: Posuit os meum quasi gladium acutum.</p>
                    <p>Aliena uero peccata non faciatis propria, que quidem uestra erunt si dissimulatis, si neggligenter corrigatis.</p>
                    <p>Et tunc oportebit quemlibet nostrum dicere: Ab alienis parce seruo tuo.</p>
                    <p>Et scitis quod dicit apostolus: Non solum qui faciunt, set qui consentiunt facientibus, digni sunt morte eterna.</p>
                    <p>Consentire enim est pati cum possitis redarguere.</p>
                    <p>Ego uobis eciam dico quod si possim in aliqua parochia inuenire aliquem huiusmodi publice peccantem, puniam tanquam peccatum uel archidiaconi uel sacerdotis uel persone.</p>
                    <p>Nec mirum, quia non sua faciunt sua.</p>
                    <p>De quibus scriptum est in Osee: Peccata populi mei comedunt, et ad iniquitatem eorum, id est sacerdotum, subleuant animas eorum, id est populorum; qui sacerdotes fornicarii sustinent populos fornicarios. Set quid accidet. Erit sicut populus sic sacerdos; sicut populus suspendetur ab introitu ecclesie, sic sacerdos a celebracione misse.</p>
                    <p>Precipue autem peccata publica non permittatis crescere usque ad messem dampnacionis eterne uel extreme; set si publica fuerint, primo arguite corripiendo, postea increpate comminando, et hoc oportune, postea importune penam infligendo.</p>
                    <p>Multis uidetur prelatus importunus cum affligit affligendos; propter hoc ut manifesta iudicaret, iudex sedebat in porta.</p>
                    <p>Qui sedet in porta potest uidere ea que sunt in plateis; hoc significat quod prelatus debet iudicare manifesta.</p>
                    <p>Non potest autem uidere ea que sunt in conclaui; hoc significat quod debet deo relinquere occulta.</p>
                    <p>Habeatis eciam gladium oracionis qui celos penetret, iuxta quod dicitur: Oracio iusti nubes penetrat.</p>
                    <p>Et si quidam opponunt nubem peccati, transit tamen oracio iusti, ita ut nubes resolute sunt in pluuiam, iuxta quod legitur orasse Heliam, cuius precibus nubes resolute sunt in pluuiam et terra dedit fructum suum.</p>
                    <p>Multum enim ualet deprecacio iusti assidua.</p>
                </div>
                <div>
                    <head>Capitulum 2</head>
                    <p>Ad hec cum nichil carius reliquerit nobis dominus in terris post ascensionem suam ad celos quam sacramenta in quorum uisione ipsius habetur memoria, ipsa debemus uenerari in tantum ut contra ipsa, immo contra ipsorum auctorem, nulla possit fieri blasphemia.</p>
                    <p>Quia ergo solent quidam propter obprobria Christi ut increduli, quidam qui propter nimium contemptum descendunt in profundum abissi, quidam autem propter ueneficia, ut mali christiani et iudei, aliqua turpia circa eucaristiam et crisma et oleum sanctum ausu temerario, immo nimis ausi, presumere, precipimus ut sub optima clausura clauium reponantur in diuersis uasis prout decet honestius.</p>
                </div>
                <div>
                    <head>Capitulum 3</head>
                    <p>Quia eciam nichil est sanctius quam sacramentum altaris, in tantum quod nisi dominus reliquisset nobis illud, quasi Sodoma fuissemus, id est muti, non possemus respondere querentibus: ubi est deus uester; nunc autem possumus dicere quod hic est deus noster, et non estimabitur alius aduersus eum, hic in terris cotidie uidetur dum per manus sacerdotum eleuatur, cum hominibus conuersatur cum in pixide modica in humili loco reponitur; et quasi Gomorra fuissemus, id est asperi et aridi, sine omni deuocione spirituali.</p>
                    <p>Unde precipimus quod in eleuacione eucharistie quando ultimo eleuatur et magis in altum, tunc primo sonet campanella, que sit modica tuba denuncians aduentum iudicis, immo saluatoris, ad nos secreto uenientis, ut nobis animi sit tripudium ubi iam accessimus ad celeste conuiuium; et uere triplex est gaudium, quia ibi caro, ibi anima, ibi deus uerbum.</p>
                </div>
                <div>
                    <head>Capitulum 4</head>
                    <p>Similiter precipimus quod cum eucharistia portetur ad infirmum per uillam, portetur cum sollempnitate accense lucerne et sonantis campanelle.</p>
                    <p>Et hoc non portetur a solo sacerdote, immo cum testimonio alicuius clerici uel saltem laici boni testimonii, et in superpellicio.</p>
                </div>
                <div>
                    <head>Capitulum 5</head>
                    <p>Ad hec quia oportet in ecclesia dei esse pastores et doctores, non est diuisio inter pastorem et doctorem cum alias diuidat apostolus.</p>
                    <p>Dicit enim: Ipse quidem dedit alios quidem apostolos et euangelistas, alios pastores et doctores; hic nullam fecit diuisionem.</p>
                    <p>Precipimus igitur ut illi quorum interest uideant ut in singulis locis ubi est regimen scolarum sint tales qui sciant alios doctrina instruere et uelint eos exemplo bone uite informare.</p>
                    <p>Set quia plerique scholares carent necessariis, quorum sciencia multi per graciam dei poterunt edificari, uolumus ut scolares ferant aquam benedictam per uillas rurales, si sint qui postulent et indigeant.</p>
                </div>
                <div>
                    <head>Capitulum 6</head>
                    <p>Item, precipimus quod ea que pertinent ad dedicacionem ecclesie sint parata.</p>
                </div>
                <div>
                    <head>Capitulum 7</head>
                    <p>Item, precipimus quod in qualibet ecclesia sit uita beati Thome martyris et oracio: Deus pro cuius ecclesia.</p>
                </div>
                <div>
                    <head>Capitulum 8</head>
                    <p>Item, precipimus ut cimiteria claudantur.</p>
                </div>
                <div>
                    <head>Capitulum 9</head>
                    <p>Item, uicarii seruiant uicariis suis, nec ponant pro se sacerdotes conductiuos nisi de speciali licencia nostra.</p>
                </div>
                <div>
                    <head>Capitulum 10</head>
                    <p>Item, cum nichil ualeat tantum peregrinantibus quantum uiaticum, moneantur laici et clerici ut ter in anno sumant corpus et sanguinem Iesu Christi ad minus qui proueccioris sunt etatis, uidelicet in Natiuitate domini, in Pascha, in Pentecoste.</p>
                    <p>Et qui uolunt illud facere moneantur ut ieiunent per Aduentum uel ad minus per medietatem Aduentus, similiter a festo Ascensionis usque ad Pentecosten, uel ad minus per medietatem septimane, et precedat confessio.</p>
                </div>
                <div>
                    <head>Capitulum 11</head>
                    <p>Item, precipimus ne aliquis extraneus admittatur in aliqua parochia ad contrahendum matrimonium, nisi prius facto scrutinio si alias uxoratus est.</p>
                    <p>Et hoc sciatur per sacerdotem uille ubi conuersatus est, uel per literas alicuius prelati de partibus illis ubi natus uel conuersatus est.</p>
                </div>
                <div>
                    <head>Capitulum 12</head>
                    <p>Item, notificamus uobis quod si sacerdos deprehensus sit in incontinencia uel in suspicione uiolenta, puta quod si intret in aliquem locum ubi possit malefacere, quia debemus prouidere bona coram deo et hominibus, propter deum debemus factum uitare, propter homines suspicionem facti, hoc modo punietur: primo secundum quantitatem facultatum suarum per manus episcopi dabit quandam summam pecunie in usus pauperum; et rector ecclesie similiter, siue fuerit priuata persona siue abbas siue prior ad quem pertineat ecclesia, punietur pro delicto sacerdotis; horum enim interest habere bonos et honestos sacerdotes.</p>
                    <p>Rectoribus eciam qui sunt priuate persone graciam facimus quod eos ad sacerdotium non cogimus.</p>
                    <p>Nec murmuret aliquis quod peculialiter eos punimus; hoc enim facimus propter multas causas, tum quia illa pena magis timetur quam alia, tum quia luxuria prouenit ex habundancia, unde bonum est falce correccionis resecare superflua.</p>
                    <p>Peccatum enim Sodomorum fuit ex saturitate et habundancia panis et olio, iuxta illud peticum: Queritur Egistus quare sit factus adulter; in promtu causa est desidiosus erat.</p>
                    <p>Auctoritate autem legis diuine hoc facimus; dicitur enim in Esdra: Omnis qui non fecerit legem dei, iudicium erit de eo, siue in exilium siue in condempnacionem substantie eius uel certe in carcerem.</p>
                    <p>Si secundo deprehensus fuerit, dupplicabitur pena tam sacerdotis quam rectoris.</p>
                    <p>Tercio si fuerit deprehensus, punietur pena exilii, quia nunquam in episcopatu nostro diuina celebrabit.</p>
                    <p>De aliis personis ecclesiasticis si deprehensi fuerint, si fuerint beneficiati, primo punientur per condempnacionem substantie, postea per suspensionem ab officio et beneficio.</p>
                </div>
                <div>
                    <head>Capitulum 13</head>
                    <p>Item, singulis dominicis diebus prohibeatur ne quis det fidem de matrimonio contrahendo nisi in presencia sacerdotis.</p>
                    <p>Et si qui inueniantur transgressores, mittantur ad episcopum puniendi.</p>
                </div>
                <div>
                    <head>Capitulum 14</head>
                    <p>Similiter singulis dominicis diebus denuntientur excommunicati qui falsum testimonium perhibent prudenter et scienter uel perhiberi procurant uel eciam qui tales testes scienter producunt uel subornant, ubi agitur in causa matrimoniali, uel ad alicuius exhereditacionem.</p>
                    <p>Excommunicentur eciam omnes illi qui gracia lucri uel odii uel alias maliciose crimen imponunt alicui, cum infamatus non sit apud bonos et graues, ut sic saltem ei purgacio indicatur uel alio modo grauetur.</p>
                </div>
                <div>
                    <head>Capitulum 15</head>
                    <p>Item, si sacerdotes sustineant in parochiis suis publicos fornicatores uel usurarios uel aliquod mortale peccatum manifestum, punientur tanquam pro peccatis propriis, et ueniet super eos malum et nescient ortum eius.</p>
                    <p>Hoc autem modo procedant circa fornicatores, quod si contingat aliquem iurare quod inposterum non cognoscat quam cognoscere consueuerat, indicatur talis pena ei si eandem cognouerit, quod eam desponset, uel magnam porcionem substantie sue, secundum quod facultates sue competunt, nobis tribuat sub sacramento.</p>
                </div>
                <div>
                    <head>Capitulum 16</head>
                    <p>Item, in singulis ecclesiis quas habent monachi transmarini inquiratur quo titulo, et similiter si habent decimas separatas; et michi denuntietur.</p>
                </div>
                <div>
                    <head>Capitulum 17</head>
                    <p>Item, in quolibet decanatu sit unus qui audiat confessiones sacerdotum, uel ad minus unus confessor in duobus decanatibus.</p>
                </div>
                <div>
                    <head>Capitulum 18</head>
                    <p>Item, cotidie quando leguntur tres lecciones, dicatur Placebo, et Dirige, et commendacio, ab: In exitu Isrel usque ad: Dominum cum tribularer.</p>
                </div>
                <div>
                    <head>Capitulum 19</head>
                    <p>Item, precipimus sub pena suspensionis ut nullus clericus qui seruit in ecclesia uiuat de aqua benedicta.</p>
                </div>
                <div>
                    <head>Capitulum 20</head>
                    <p>Item, precipimus ut quilibet christianus et quelibet christiana dicat omni die septies Pater noster, quia septies debet laudare deum, unde psalmista: Septies in die laudem dixi tibi.</p>
                    <p>Similiter in die septies Aue Maria et bis Credo, et ad hoc faciendum moneantur frequenter, et ad sciendum cogantur.</p>
                </div>
                <div>
                    <head>Capitulum 21</head>
                    <p>Item, districte precipiatur ut nulla mulier ponat puerum suum in lecto secum, nisi sit ad minus trium annorum uel circiter.</p>
                </div>
                <div>
                    <head>Capitulum 22</head>
                    <p>Item, si ponatur in cunabulo, ita fulciatur cunabulum ut non possit uolui et ita puer cadat super faciem suam.</p>
                </div>
                <div>
                    <head>Capitulum 23</head>
                    <p>Item, ueneficia, quia fidei sunt contraria, sub anathematis interminacione prohibeantur.</p>
                    <p>Et si aliqui possint in huiusmodi deprehendi uel in falso testimonio, ad nos mittantur puniendi.</p>
                </div>
                <div>
                    <head>Capitulum 24</head>
                    <p>Item, inhibemus ut nullus sacerdos celebret de nouo in episcopatu nostro sine licencia nostra.</p>
                </div>
                <div>
                    <head>Capitulum 25</head>
                    <p>Item, ne quis recipiatur in hospitali sine licencia nostra.</p>
                </div>
                <div>
                    <head>Capitulum 26</head>
                    <p>Item, precipimus quod quilibet sacerdos doceat parochianos suos baptizare pueros suos in necessitate secundum formam ecclesie sub his uerbis: Ego baptizo te N. in nomine patris et filii et spiritus sancti, Amen.</p>
                    <p>Et ista eadem forma dicenda seruetur in gallico et in anglico.</p>
                </div>
                <div>
                    <head>Capitulum 27</head>
                    <p>Precipimus uobis firmiter per uirtutem Iesu Christi, sub interminacione anathematis et sub pena suspensionis, quatinus hec statuta seruentur et scribantur simul cum sermone de septem criminalibus peccatis que ad uos mittimus, et hoc cum quodam tractatu modico de confessione.</p>
                    <p>Hec seruentur et scribantur sicut uultis quod ecclesie uestre non suspendantur, cum ad ecclesias uestras accesserimus uel per nos uel per nuntium nostrum.</p>
                </div>
                <div>
                    <head>Capitulum 28</head>
                    <p>Denuntientur eciam omnes illi excommunicati auctoritate concilii qui ecclesias maliciose suo iure priuare presumunt, aut per maliciam et contra iusticiam libertates earundem infringere uel perturbare contendunt.</p>
                </div>
                <div>
                    <head>Capitulum 29</head>
                    <p>Item, inhibemus sub pena dimidie marce ne quis sacerdos ad tabernam eat uel tabernam teneat uel scotale.</p>
                    <p>Quidam tractatus de vii criminalibus.</p>
                    <p>Dicatur omnibus parochianis omnibus dominicis diebus uel aliis festis a sacerdotibus : VII sunt criminalia peccata que fugere debetis, iuxta quod dicit sapiens: Quasi a facie serpentis fuge peccata.</p>
                    <p>Peccatum comparatur serpenti quia, sicut serpens ueneno necat carnem, sic peccatum malicia necat animam.</p>
                    <p>Quando uero anima est mortua, tunc efficitur cibus diaboli, unde idem dicit: Si accesseris ad peccata, suscipient te dentes leonis, dentes eius interficientes animas.</p>
                    <p>De dentibus diaboli potest misera anima extrahi per uirtutem dei, iuxta quod dicit Isaias: Tolletur a forti preda, et quod ablatum est a robusto saluabitur, et Iob: Conterebam molas iniqui, et de dentibus eius auferebam predam, id est animam, que preda est predicatoris et sacerdotis, iuxta quod dicitur: Tulerunt iusti spolia impiorum.</p>
                    <p>Set si maneat inter dentes misera anima usque dum perfecte masticetur et in uentrem diaboli trahiciatur, nunquam extrahetur, quia in inferno nulla est redempcio.</p>
                    <p>Masticatur per totam presentem uitam, in morte in uentrem trahicitur.</p>
                    <p>Quam uilis res est diabolus, qui non diligit comedere nisi cadauer et rem fetentem.</p>
                    <p>Uiles ergo sunt qui tam vili seruiunt.</p>
                    <p>Igitur ut caueamus a morsibus predicti leonis, ne incidamus in eius fauces, uitemus eius septem decepciones, scilicet septem criminalia peccata; quorum primum est superbia, que nacione celesti sublimium mentes inhabitat, sub cinere et cilicio latitans.</p>
                    <p>Superbia morbus est diuitum precipue, unde dicit Augustinus quod nichil expauit apostolus nisi diuicias quando dixit: Nolite fieri diuites.</p>
                    <p>Item, morbus eorum, scilicet superbia, eciam in uiris religiosis latet, qui aliquando ex bono quod faciunt superbiunt.</p>
                    <p>Per superbiam cecidit Lucifer, qui fuit angelus, de celo et factus est diabolus in inferno.</p>
                    <p>Quantum sit peccatum superbie potest perpendi ex</p>
                    <p>quantitate pene.</p>
                    <p>Quis enim dubitat flagiciosius esse commissum quod grauius est punitum; et hoc modo dicatur laicis, quod tunc superbit homo quando ex aliquo dono uel sciencia, uel ex diuitiis uel eciam ex aliquo bono opere, se magnum credit et super alios extollit.</p>
                    <p>Unde alio modo sic describitur superbia: Superbia est singularis excellentie super alios cecus appetitus.</p>
                    <p>Istud peccatum anglice uocatur prude.</p>
                    <p>De diuitibus non est dubium quin multi habeant; set pauperes negant se superbos esse.</p>
                    <p>Set potest eis probari quod sunt superbi hoc modo.</p>
                    <p>Multotiens enim uident diuites in gloria sua et dicunt in animo suo: Isti iam receperunt mercedem suam set nos non sic; et ex hoc superbiunt.</p>
                    <p>Dicunt enim: Hic recipimus mala ut in futuro habeamus bona, et uerum dicunt, si cum humilitate et patiencia sustinent.</p>
                    <p>Satis est de isto peccato.</p>
                    <p>Secundum peccatum est inuidia.</p>
                    <p>Inuidet autem homo quando in animo suo tabescit ex aliquo bono quod uidet in proximo, et dicitur anglice nith uel onde.</p>
                    <p>Qui autem inuidus est, inuidet deo, inuidet sibi, inuidet proximo.</p>
                    <p>Quando dolet de hoc quod aliquis habet bonum, cum bonum non sit nisi a deo, dolet quod deus bonus est.</p>
                    <p>Unde in euangelio Mathei: An oculus tuus nequam est, quia ego bonus sum.</p>
                    <p>Inuidet autem sibi ipsi, quia qui gaudet de bono proximi facit bonum proximi esse suum.</p>
                    <p>Unde apostolus: Deus est qui operatur omnia in omnibus.</p>
                    <p>Item, dicit Augustinus: Tolle inuidiam et tuum est quod habeo.</p>
                    <p>Unde Dauid: Particeps ego sum omnium timentium te.</p>
                    <p>Nulli inuidit qui sic dixit.</p>
                    <p>De hac inuidia dicit sapiens: Nichil nequius illo qui sibi inuidet.</p>
                    <p>Et quia iste morbus vix sanatur, appellatur gutta inossata.</p>
                    <p>Quando gutta est in carne, cito potest sanari; quando est in osse, vix aut numquam.</p>
                    <p>Dicit Salomon: Putredo ossium est inuidia.</p>
                    <p>Tertium peccatum est ira.</p>
                    <p>Est autem ira ueniale peccatum de qua dicitur: Irascimini et nolite peccare.</p>
                    <p>Est autem ira mortale peccatum de qua dicitur: Sol non occidat super iracundiam uestram.</p>
                    <p>Sol, id est Christus, occidit quando in ira perseuerat in tantum quod appetat uindicari.</p>
                    <p>Unde ira sic describitur: Ira est stulti et concitati animi furor, feruens libidine ulciscendi.</p>
                    <p>Quando ueterascit et durat, efficitur odium.</p>
                    <p>Ira enim inueterata solet appellari odium.</p>
                    <p>Qui autem odit fratrem suum homicida est, sicut dicit Iohannes in epistola.</p>
                    <p>Set qualiter est hoc uerum.</p>
                    <p>Multi enim sunt qui habent alios odio et tamen nollent eos interficere, set forte uellent eos per calumpniam opprimere uel pecuniam suam auferre.</p>
                    <p>Nonne tales sunt homicide; immo sunt.</p>
                    <p>Occidunt enim animam proximi, eo quod prouocant proximum contra se ad maledicendum et ad odiendum, et ita, quantum in eis est, homicide sunt.</p>
                    <p>Occidunt enim corpus quando uolunt iniuste et per fraudem aliquid auferre.</p>
                    <p>Unde sapiens: Qui aufert in sudore panem, quasi qui occidit proximum suum.</p>
                    <p>Quartum peccatum est accidia, que appellatur tedium de bono, quod potest anglice dici idelnesse in seruicio dei.</p>
                    <p>Istud peccatum committunt homines quando torpent uenire ad ecclesiam uel eciam quando ibi sunt minus sunt attenti oracioni uel predicacioni uel sancte meditacioni.</p>
                    <p>Propter hoc dicit sapiens: Subice humerum tuum et porta sapienciam, et ne accidieris uinculis eius.</p>
                    <p>Potest eciam istud peccatum appellari neggligencia in operibus diuinis, de qua dicitur: Maledictus qui facit opus dei negligenter.</p>
                    <p>Quintum peccatum est auaricia, que est idolorum seruitus.</p>
                    <p>Idolatra seruit idolo, et ita seruus est idoli, sic auarus seruus est nummi.</p>
                    <p>Est autem auaricia immoderatus appetitus rerum temporalium qui anglice dicitur iiscinge.</p>
                    <p>Committitur autem istud peccatum primo a pauperibus hoc modo.</p>
                    <p>Quia si pauper nimis appetat diues fieri, auarus est.</p>
                    <p>Appetere potest sibi necessaria, si non habet, set non ita ut nimis appetat.</p>
                    <p>Nimis appetit qui ab hiis que dei sunt propter temporalia se auertit, quando scilicet appetitus fit sollicitudo.</p>
                    <p>De qua apostolus: Nichil solliciti sitis; id est, non sitis solliciti de temporalibus que nichil sunt.</p>
                    <p>Si immoderatus appetitus temporalium circa pauperes est dampnabilis, multo dampnabilior est circa diuites.</p>
                    <p>Qualiter ergo erunt homines sine auaricia.</p>
                    <p>Hoc modo; si contenti sunt modico et magno, scilicet eo quod habent.</p>
                    <p>Unde apostolus ad Hebreos: Sint mores sine auaricia, contenti presentibus.</p>
                    <p>Siue enim modicum siue magnum dat deus, contentus debet esse quilibet, quia paupertatem dat homini ut per patienciam habeat uitam eternam, diuicias ut per elemosinarum largicionem similiter illam optineat.</p>
                    <p>Sunt multi eciam in tantum auari et cupidi quod non formidant uel per fraudem aliquid adquirere, qui eciam dicuntur homicide, iuxta quod dicit sapiens: Qui fraudem facit et sanguinem effundit fratres sunt; uel per uiolenciam siue rapinam, sicuti potentes et nobiles, contra quos dicitur: Ne intreas in agros pauperum; propinqus illorum fortis est.</p>
                    <p>Quis est illorum propinqus.</p>
                    <p>Deus.</p>
                    <p>Set quid faciet.</p>
                    <p>Iudicabit contra te causam illorum.</p>
                    <p>Iudicabit enim pupillo et humili ut non apponat ultra homo raptor scilicet magnificare se super terram, uel eciam per calumpniam sicut falsi aduocati, falsi placitatores.</p>
                    <p>Isti similiter sunt homicide, iuxta quod dicit sapiens: Homo calumpniator uir sanguinis est.</p>
                    <p>Quocumque istorum modorum, siue per uiolenciam, seu per rapinam, seu per fraudem, aliquis aliquid adquisierit, oportet quod reddat si habet unde, uel diabolus eum suspendet.</p>
                    <p>Si non habet, habeat bonam uoluntatem restituendi cum habuerit et restituat.</p>
                    <p>Similiter de usura, quando aliquis dat mutuo XI pro XII uel uendit uel emit ad terminum, oportet quod totum restituat, nec de sic male adquisitis potest fieri elemosina.</p>
                    <p>Ut breuiter dicam, sicut gallicus dicit: U rendre u pendre al gibet, id est in infernum.</p>
                    <p>Hec est pena talium cupidorum, uel quod moriuntur sine heredibus.</p>
                    <p>Unde Dauid: Thesaurizat et ignorat cui congregabit ea, quasi diceret: Heredem non habent.</p>
                    <p>Frequenter eciam accidit quod sine testamento decedunt, quia subito moriuntur.</p>
                    <p>Unde de auaro dicit sapiens: Nescit quod mors appropinquat.</p>
                    <p>Et dominus in euuangelio dixit de diuite qui ita locutus est: Anima mea, habes multa bona reposita in annos plurimos.</p>
                    <p>Et dominus dicit: Hac nocte repetent de te animam tuam, diaboli scilicet, quasi diceret: Subito morieris et ex inprouiso.</p>
                    <p>Set tunc quid accidit: quod dicit sapiens: Quia iusto custoditur substancia peccatoris.</p>
                    <p>Preterea parum uiuunt, quod potest probari per contrarium.</p>
                    <p>Dicit enim sapiens: Qui odit auariciam, longi fient dies eius.</p>
                    <p>Uiri autem sanguinum et dolosi non dimidiabunt dies suos.</p>
                    <p>Sextum peccatum est luxuria, que diuiditur in fornicacionem et adulterium et coitum contra naturam.</p>
                    <p>Ut breuiter dicam, omnis coitus est contra naturam qui non est inter uirum et mulierem, et debet appellari uitium sodomiticum, propter quod deus destruxit illas ciuitates de quibus satis notum est uobis omnibus.</p>
                    <p>Quam grauissimum est adulterium manifeste patet per penam adulterorum.</p>
                    <p>Ut enim dicunt sancti patres: Adulterium secundum locum optinet in penis.</p>
                    <p>Et Osee: Omnes adulterantes quasi clibanus succensus a coquente; constat quod clibanus magis ardet quam alius ignis.</p>
                    <p>Fornicacio est quando uir congnoscit mulierem que sibi non est desponsata; et est mortale peccatum quando laicus solutus a matrimonio cognoscit solutam.</p>
                    <p>Quam mortalissimum, quam nepharium, quam horrendum est, si ita est in laica persona, quando ecclesiasticus, scilicet monacus, uel sacerdos, uel rector ecclesie, uel aliquis habens sacros ordines, cognoscit aliquam.</p>
                    <p>Unde propheta: In domo Isrel, id est clericorum, uidi horrendum, id est fornicaciones istorum.</p>
                    <p>Istud ultimum sub interminacione anathematis et suspensionis precipimus uobis sacerdotibus quod semper aperte dicatis quando mencio de fornicacione fit, ut saltem impleantur facies uestre ignominia et queratur nomen domini.</p>
                    <p>Set timeo quod dicit propheta: Non dabunt cor suum reuerti ad dominum quoniam spiritus fornicacionis in medio eorum est.</p>
                    <p>Septimum peccatum est gula, que diuiditur in crapulam et ebrietatem.</p>
                    <p>Crapula est in sumpcione ciborum ultra quam sufficit nature, que interficit animam propter nimietatem, teste enim Augustino: Sumenda sunt alimenta quasi medicamenta.</p>
                    <p>Corpus enim interimit, ut dicit sapiens: Propter crapulam multi perierunt; qui autem abstinens est, adiciet uitam.</p>
                    <p>Ebrietas, si ducatur in consuetudinem, mortale peccatum est.</p>
                    <p>Unde apostolus: Ebriosi regnum dei non possidebunt, id est, consueti ebrietati.</p>
                    <p>Cauenda est eciam ebrietas.</p>
                    <p>Per ebrietatem enim pronus est homo ad omnia genera uiciorum perpetranda.</p>
                    <p>Quid mirum.</p>
                    <p>Potus enim immoderate sumptus, ut dicit sapiens, uenenum per omnia menbra diffundit.</p>
                    <p>Tunc enim os malediccione plenum est; ueloces pedes eorum ad effundendum sanguinem.</p>
                    <p>Tunc uenter estuans de facili spumat in libidinem.</p>
                    <p>Tunc oculi uident extraneos et cor loquitur peruersa; tunc sopitus est gubernator, id est, racio, et timere potest nauis, id est, uita hominis ne eat in profundum.</p>
                    <p>Et multotiens uidemus ebrios se in aquis submergere et interfici et alios interficere, ignem in propriis domibus incendere et seipsos cum propriis pueris comburere.</p>
                    <p>Tota eciam die uidemus patres et matres karissimos filios suos suffocare.</p>
                    <p>Quid plura.</p>
                    <p>Miseros facit populos istud peccatum et maledictos.</p>
                    <p>Unde Isaias: Ue qui consurgitis mane ad sectandam ebrietatem.</p>
                    <p>Ecce malediccio sequitur: Propterea captiuus ductus est populus meus.</p>
                    <p>Ecce miseria.</p>
                    <p>Credo quod ex ebrietate proueniunt guerre, fames, et pestilentie, quia ubi plus regnat ebrietas plus accidunt.</p>
                    <p>Quidam tractatus de confessionibus.</p>
                    <p>Cum penitencia consistat in tribus, in cordis contricione, oris confessione, operis satisfaccione, primo querendum est ab illo qui uenit ad confessionem si dolet se peccasse, quia sine contricione cordis numquam remittitur peccatum.</p>
                    <p>Si dicat quod dolet, procedatur usque ad confessionem.</p>
                    <p>Si dicat quod non dolet, tamquam contumax repellatur.</p>
                    <p>Circa confessionem hoc modo procedendum est: Frater uel soror, tu uis confiteri peccata tua.</p>
                    <p>Habes tu in uoluntate ut decetero non pecces mortaliter in quantum poteris per graciam dei.</p>
                    <p>Si dicat: Non habeo, dicatur tunc ei quod confessio sua nulla est.</p>
                    <p>Quia ita dicit sapiens: Qui confessus fuerit peccata sua et reliquerit ea, misericordiam consequetur.</p>
                    <p>Ille intelligitur relinquere qui habet in uoluntate per graciam dei decetero non committere.</p>
                    <p>Circa confessionem hoc modo procedatur.</p>
                    <p>Dicatur confitenti quod tria sunt precipue que solent impedire hominem ueram facere confessionem: delectacio peccati, timor pene iniungende, et pudor.</p>
                    <p>Set debet sacerdos ostendere quam breuis est delectacio peccati propter quam amittit premium eterni gaudii.</p>
                    <p>Contra timorem quem habet de penitencia, debet ostendere quod nisi peniteat hic, peccatum punietur eterna pena.</p>
                    <p>Contra pudorem debet ostendere quod pudor est maxima pars penitentie.</p>
                    <p>Propterea, propter pudorem non debet dimittere, quia peccata sua non dicit homini set deo, qui scrutatur renes et corda.</p>
                    <p>Dicat ergo in nomine domini.</p>
                    <p>Auditis omnibus debet querere ab eo si plura reducit ad memoriam.</p>
                    <p>Si dicit quod sic, dicat ergo.</p>
                    <p>Si dicit quod non, tunc debet sacerdos supplere deffectum confitentis, iuxta quod scriptum est: Iustus in principio accusator est sui; uenit amicus eius et inuestigabit eum.</p>
                    <p>Iustus, id est confitens, primo debet accusare seipsum.</p>
                    <p>Postea amicus, id est sacerdos, debet inuestigare peccata que omisit.</p>
                    <p>Si laicus est, querendum est primo an sit coniugatus uel solutus; et si sit coniugatus, querendum est si credat legitimum esse matrimonium, scilicet quod ibi non sit compaternitas, consanguinitas, uel affinitas, uel aliquod aliud impedimentum, et si legitime contraxerunt in facie ecclesie.</p>
                    <p>Si non inueniat ita esse, recurrat sacerdos ad archidiaconum uel episcopum.</p>
                    <p>Item, queratur cuius officii sit.</p>
                    <p>Si mercator, masculus uel femina, uideat quod non habeat pondus et pondus, non mensuram et mensuram; et si falso mensurauerit, tenetur illi restituere quem decepit per manum sacerdotis.</p>
                    <p>Si illum non cognoscat, detur pauperibus iudicio ecclesie.</p>
                    <p>A laicis generaliter querendum est de decimis quia, si male decimauerint decimas que consuete sunt, debent a rectore ecclesie petere ueniam uel per se uel per alium si erubuerint per se.</p>
                    <p>A militibus maxime querendum est et ab illis qui habent sub se familias, uidelicet pauperes seruos, si aliquid ab eis habuerint iniuste, quod eis debent restituere.</p>
                    <p>Siue uero fuerit solutus siue coniugatus, querendum est de vii criminalibus peccatis, et secundum quod continetur in scripto de illis peccatis procedendum est.</p>
                    <p>Et circa nullam personam omittatur quin precipue queratur de falso testimonio, circa mulieres maxime de ueneficiis et sortilegiis.</p>
                    <p>Circa solutos querendum est si uelint uiuere continenter quoadusque habeant coniugatas; alioquin non ualet confessio.</p>
                    <p>Et similiter de coniugatis querendum est de peccatis carnis que commiserunt ante matrimonium, et sciendum est quod secundum debitum nature debent propriis uti uxoribus; aliter peccant in matrimonio.</p>
                    <p>Circa lubricum carnis hoc modo breuiter fiat inquisicio: Aut sciuisti illam ad quam accessisti esse solutam, aut nesciuisti.</p>
                    <p>Si sciuisti, minor penitencia iniungenda est; si nesciuisti, tunc maior penitencia iniungenda est; quia forte poterat esse coniugata, monialis, affinis, a parentibus tuis cognita; item, meretrices solent supponere se leprosis, et inde poterit periculum esse in partu et in proprio corpore.</p>
                    <p>Item, querendum est de numero personarum et de uicibus, si habeantur in memoria.</p>
                    <p>Item, si cum uiduis, que sunt ecclesiastice persone, si cum uirginibus, si cum coniugatis, si cum sanctimonialibus; et tunc querendum est si fuerit sanctimonialis benedicta, et tales mittantur ad episcopum, quia episcopus tales solet excomunicare.</p>
                    <p>Si forte noluerint ire ad episcopum, eat sacerdos ad episcopum et habeat eius auctoritatem.</p>
                    <p>Item,si ad consanguineas uel affines, queratur in quo gradu, in remoto uel propinquo.</p>
                    <p>Si in puerperio uel in menstruo sanguine, ubi est periculum propter prolem, quia ex corrupto semine nascitur corruptus fetus. Item, si cum muliere propinqua partui, quia tunc est periculum; posset enim partus interfici.</p>
                    <p>Item, si cum masculis.</p>
                    <p>Si cum iumentis.</p>
                    <p>Et hec penitencia iniungatur eis qui cum iumentis, preter alia que debent iniungi, quod numquam edant de carne illa.</p>
                    <p>Et ut breuiter concludam; quocumque modo semen emittatur nisi dormiendo uel cum propria uxore, et hoc fiat legitime secundum exigenciam nature, mortale peccatum est, et secundum diuersitates circumstanciarum diuerse iniungende sunt penitentie.</p>
                    <p>Non oportet omnes istas inquisiciones circa omnes personas facere; set secundum quod deus inspirauerit sacerdos debet inquirere.</p>
                    <p>Sit unum generale: quod consentientes mortalibus peccatis, quecumque sint illa, mortaliter peccant, quamuis non ita grauiter aliquando sicut facientes.</p>
                    <p>Set si competit restitucio, consentiens in dampnum debet restituere, et consentiens fornicatori, siue masculus siue femina, puniri debet tamquam pro mortali.</p>
                    <p>Circa crapulam et ebrietatem hoc modo procedendum est.</p>
                    <p>Circa crapulam attenduntur iste circumstantie: Prepropere, laute, nimis, ardenter, studiose.</p>
                    <p>Prepropere, ut filius Saul Ionathas, qui ante horam comedit et ideo grauiter peccauit.</p>
                    <p>Laute, ut iudei in deserto, qui petierunt carnes a domino, non contenti manna.</p>
                    <p>Nimis, ut sodomite, quorum peccatum fuit habundancia panis.</p>
                    <p>Ardenter, ut Esau, qui uilem rem, scilicet lenticulam, nimis ardenter comedit, in tantum quod propter illam uendidit primogenita sua.</p>
                    <p>Studiose, ut filii Heli, qui nimium apparatum fecerunt circa cibos suos.</p>
                    <p>Hec uitanda sunt omni tempore, set precipue in Quadragesima.</p>
                    <p>Ebrietas, si fuerit assueta, mortale peccatum est.</p>
                    <p>Unde apostolus: Ebriosi non possidebunt regnum dei, id est, consueti ebrietati.</p>
                    <p>Cum eciam iudicant sapientes ebrium qui propter excessum potus incurrit turbacionem capitis uel sensuum sensibiliter, immo dicunt quidam quod eciam in casu unica ebrietas est mortale peccatum, quando aliquis ex deliberacione plus quam credat expedire nature, immo potius grauare naturam, sumit cibum uel potum cum excessu immoderato.</p>
                    <p>Istud non audeo diffinire.</p>
                    <p>Et notandum est quod non quilibet excessus circa licita est mortalis, set immoderatus et frequens.</p>
                    <p>Unde Augustinus in libro Confessionum: Quis est qui metas necessitatis non excedat aliquando.</p>
                    <p>Si quis, magnus est; magnificet deum.</p>
                    <p>Ego non sum talis; peccator sum.</p>
                    <p>Generaliter in omni confessione considerande sunt iste circumstantie que notantur per hunc uersum: Quis, quid, ubi, quibus auxiliis, cur, quomodo, quando.</p>
                    <p>Quis: cuiusmodi persona, si clericus uel laicus.</p>
                    <p>Si clericus, utrum regularis uel secularis.</p>
                    <p>Si in dignitate constitutus uel extra.</p>
                    <p>Si in sacris ordinibus uel extra.</p>
                    <p>Si religiosus, cuius sit professionis.</p>
                    <p>Si iuuenis uel senex.</p>
                    <p>Si seruus uel liber.</p>
                    <p>Quid: considerandum est genus peccati.</p>
                    <p>Utrum fornicacio simplex uel adulterium uel incestus, ut in clericis, quia genus peccati aggrauat quantitatem peccati.</p>
                    <p>Ubi: in quo loco, sacro uel non sacro.</p>
                    <p>Quibus auxiliis: quibus scientibus, quibus impellentibus.</p>
                    <p>Utrum tantum ex propria uoluntate uel alieno consilio uel monicione.</p>
                    <p>Utrum casu uel deliberacione.</p>
                    <p>Multa enim alia possunt inquiri.</p>
                    <p>Cur: propter quem finem.</p>
                    <p>Solet autem triplex distingui finis, utile, honestum, delectabile.</p>
                    <p>Multi committunt peccata propter utilitatem, multi propter delectacionem; nullus potest committere peccatum propter honestatem.</p>
                    <p>Quomodo: modi diuersi attenduntur secundum diuersa genera peccatorum.</p>
                    <p>De quibus modis satis patet circa lubricum carnis per ea que dicta sunt, et ibi maxime necessaria est inquisicio.</p>
                    <p>Quando: in quo tempore, utrum in Quadragesima uel extra, utrum diebus festiuis uel profestis; et si in diebus festiuis, puta quod in magnis festiuitatibus, tunc esset competens penitencia ut in uigilia illius sollempnitatis ieiunet in pane et aqua, maxime si peccauerit in lubrico carnis.</p>
                    <p>Circa personam clerici sic est procedendum: Querendum est an sit de legitimo matrimonio et libere condicionis, et in quo ordine, et quomodo recepit ordines, utrum legitime uel furtiue uel simoniace, si a suo episcopo proprio.</p>
                    <p>Si furtiue receperit, episcopus potest dispensare cum eo nisi dixerit: Inhibemus sub pena excommunicacionis ne aliquis accedat ad ordines nisi legitime presentatus.</p>
                    <p>In hoc solo casu reputat Innocentius tertius esse excommunicacionem, in aliis comminacionem; et ideo non potest episcopus dispensare cum eo nec cum simoniaco, set solus papa.</p>
                </div>
                <div>
                    <head>Explicit</head>
                    <p>Item, queratur a clerico si propter deum datum fuerit ei beneficium, et si propter deum teneat et pro salute animarum.</p>
                    <p>Si non, purget animum, et si sine simonia ingressus est, teneat illud, timeat tamen.</p>
                    <p>Sequitur de satisfaccione.</p>
                    <p>Quia penitentie arbitrarie sunt, non diffinimus uobis aliquas certas penitencias quas debetis iniungere.</p>
                    <p>Hoc tamen sciatis quod satisfaccio consistit in tribus precipue: ieiunio, oracione, elemosina.</p>
                    <p>Unde Tobias: Bona est oracio cum ieiunio et elemosina.</p>
                    <p>Oracio est quasi auis que uolat in altum, si habet istas duas alas, ieiunium et elemosinam.</p>
                    <p>Ieiunium ualet contra vicia carnalia et debet iniungi pro carnalibus peccatis, oracio pro spiritualibus.</p>
                    <p>Unde Ieronimus: Ieiunio sanantur pestes corporis, oracione pestes mentis.</p>
                    <p>Elemosina ualet ad omnia.</p>
                    <p>Unde: Redime elemosinis peccata tua; et hoc debet iniungi pro omnibus peccatis.</p>
                    <p>Uideatis ergo ne sitis insipientes medici qui uolunt uno collirio omnes morbos sanare.</p>
                    <p>Non quod sanat oculum sanat calcaneum.</p>
                    <p>Immo sicut exhibuimus membra nostra seruire iniquitati, ad iniquitatem, ita exibeamus ea seruire iustitie, in sanctificacionem.</p>
                    <p>Uerbi gracia, si quis peccauerit per os falso placitando uel falso iurando, iniungatur ei oracio et quod defendat pauperes contra quos deliquit in causis honestis.</p>
                    <p>Item, si peccauerit auare retinendo, iniungatur ei elemosinarum largicio.</p>
                    <p>Si peccauerit male pugnando contra innocentes, iniungatur ei quod pugnet contra nocentes, scilicet saracenos et hereticos.</p>
                    <p>Si peccauerit per renes, iniungatur ei zona pellicea circa lumbos, et ieiunet et subtrahat pabulum luxurie.</p>
                    <p>Et ita de omnibus aliis.</p>
                    <p>Et quia generale uitium est gule, semper aliquid indicatur de ieiunio.</p>
                    <p>Item, semper queratur ab omnibus si sint excommunicati, uel propter incendium uel propter percussionem alicuius religiose persone.</p>
                    <p>Sunt autem casus in quibus non incidunt in canonem si percuciant: scilicet, si minor fuerit qui percutit, si iocose, si prelatus uel magister corrigendo, si omnino depositus percuciatur, si uis vi repellatur incontinenti cum moderamine inculpate tutele, si cum sorore, matre, filia, uxore turpiter inueniatur, si ignoret esse clericum, si fuerit apostata, si negociator, personarum secularium procuracionem gerens, si perturbatorem diuini officii clericum ab ecclesia expellat, si mandato prelati hoc faciat, si ferat arma in contumeliam ordinis clericus percussus.</p>
                    <p>Hic est tamen distinccio facienda.</p>
                    <p>Item, in istis casibus percussor clerici absoluitur ab alio quam a papa.</p>
                    <p>Si hostiarius malignatus [1] clericum leserit, si percussor senex fuerit, mulier, impotens, pauper, cecus, claudus, si propter inimiciciam uel aliam causam adire papam non potest.</p>
                    <p>Ita tamen istis casibus cessantibus adeat papam.</p>
                    <p>Item, in articulo mortis; item, si clericus clericum leuiter percusserit; item, si seruus in fraudem clericum percusserit ut se subtrahat ab obsequio domini, uel si ipse dominus propter carenciam eius incurrat dampnum.</p>
                    <p>Ualitudinarius eciam potest [2] absolui ab alio quam a papa, prestita tamen caucione quod sanitate habita adibit papam.</p>
                    <p>Item, uitandi sunt excommunicati maxime in quinque: in mensa, oracione, salutacione, osculo pacis, colloquio.</p>
                    <p>De hiis que non pertinent ad excommunicacionem quatuor sunt que a communicantibus excommunicatis excommunicacionem excludunt: necessitas, pietas, utilitas, ignorancia.</p>
                    <p>Necessitas duplex, domestica uel aduenticia: domestica, ut in personis illis quas excipit Gregorius, Quoniam multos, ut sunt uxores, filii, serui, etc.; aduenticia est in peregrino per terram excommunicatorum transeunte, nec alias inueniente unde sibi emat uite necessaria; pietas in eo quod periturus nostro seruatur beneficio; utilitas, ut ad satisfaccionem moneatur et de hiis que adhuc suffragantur cum eis tractetur; ignorancia probabilis, non supina.</p>
                    <p>Unde quidam: Utile, uxor, seruus, lex, humile, res ignorata, necesse.</p>
                    <p>Hec omnia sunt sine preiudicio sententie sanioris. Amen.</p>
                </div>
                <div>
                    <head>Footnotes</head>
                    <p>[1] malignatus in italics</p>
                    <p>[2] potest in italics</p>
                    <p>[]</p>
                </div>
            </div>
        </body>
    </text>
</root>
