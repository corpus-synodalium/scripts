Incipiunt synodales et statuta synodi Attrebatensis diligenter ab universis tam prelatis quam presbiteris curatis et etiam capellanis in civitate et dyocesi Attrebatensi constitutis observanda, et primo de adventu ad synodum.
(1) Prelati, persone sive patroni, presbiteri curati et alii ecclesias habentes, licet sint in inferioribus ordinibus constituti, ad synodum veniant; et si justo impedimento detenti fuerint, sufficientem mittant capellanum vel clericum loco sui, alioquin suspendantur persone etiam a collatione beneficii, alii ab officio et beneficio, et si opus fuerit, compellantur per bonorum, que habent, saisitionem.
(2) Jejuni intrent synodum, abbates in capis sericis, decani christianitatis in albis et stolis, alii in superpelliciis honeste veniant et redeant, et honesta querant hospicia, et decani secum habeant sui decanatus sacerdotes.
(3) Non recedant nisi licentiati et solutione facta eorum que in synodo debentur.
Venturi ad synodum, de vicariis provideant qui ecclesiis et parochianis valeant providere.
(4) De septem sacramentis et que debeant sub seris recludi.
Sacramenta gratis exhibeantur sine pravitate simonie.
Eucharistia, crisma, oleum sacrum et fontes sub bonis seris firmiter custodiantur.
(5) De sacramento misse et celebratione missarum.
Sufficiat semel in die missam celebrare et sine duplici introitu.
In die vero Natalis vel in magna necessitate pluries sacerdos celebrare poterit, dum tamen vinum profusionis non receperit quo accepto eadem die nullo modo missam poterit celebrare.
Semper autem vinum profusionis accipere debet cum celebrat, nisi necessitas occurrat, vel dies Natalis.
(6) Item sacerdos semper die octavo sacram eucharistiam renovare procuret.
(7) [1] Si per negligentiam evenerit ut perlecto canone et peracta consecratione nec vinum nec aqua reperiantur in calice, debet statim infundi utrumque et sacerdos reiterabit consecrationem ab illo loco canonis, scilicet: simili modo postea quam cenatus est, usque ad finem; ita tamen ut illas duas cruces omittat quas singulariter fecit super panem.
(8) Quod si de simplici vino sine aqua, fiat consecratio, vinum reputatur pro sacramento.
Cum autem aqua sola apponitur, pro sacramento non reputatur, et utraque negligentia gravi penitentia puniatur.
(9) [2] Si quidem de sanguine Domini ceciderit super corporale, rescindendum est ipsum corporale et in loco reliquiarum servandum.
Si palla altaris inde tincta fuerit, rescindenda est pars illa et pro reliquiis servanda.
Si super casulam id est infulam vel super albam deguttat similiter fiat.
Si super quodlibet vestimentum, comburenda est pars illa et pulvis in sacrario reponendus est.
Si vero in terran ceciderit, lingendus est et tergendus et radendus locus ipse sive lapissive lignum sive terra et pulvis in sacrario reponendus est.
(10) [3] Porro si in ipsum sanguinem musca vel aranea vel aliquid tale ceciderit, quod non sine vomitu et periculo corporis aliquando sumi potest, igne cremandum est et sanguis Domini sumatur; illud tamen quod intus ceciderit prius debet in calice vino perfundi et quanto cautius et diligentius fieri poterit ablui et postea super piscinam comburi et illam ablutionem sacerdos sumat.
Quod si de corpore Domini super pallam altaris aliquid ceciderit vel super quodlibet aliud vestimentum non incidatur sed vino abluatur et a ministro sumatur vinum ipsum.
Quod si infirmo datum rejicitur, prout diligentius poterit suscipiat, et contritum cum vino in calice sumatur si integrum sumi non potest, eo quod ore alterius projectum est.
(11) [4] Reus autem hujus negligentie et qui cum eo particeps fuerit culpe competenti gravi subjaceant ultioni.
Si autem super lignum vel lapidem ceciderit, modus de sanguine Domini nostri supradictus observandus est.
(12) Nullus missam celebrare audeat, nisi prius dixerit matutinas et primam.
(13) Si sacerdos deficiat et missam supplere non possit, suppleat alius, si presens fuerit, diligenter attend ens locum ubi alius dimisit.
(14) Quacumque hora infirmus communionem petierit, nisi ab hoc quidem interdictus vel excommunicatus fuerit, sacerdos sit paratus accedere, aliis obmissis.
(15) Hostiam autem cum honore deferat in vase honesto et mundo, dicendo septem psalmos penitentiales vel alias orationes in vultu humili et demisso, cum pulsatione campanule.
(16) Sacerdos vero quilibet frequenter doceat plebem suam ut cum in celebratione missarum elevatur hostia salutaris, quilibet se reverenter inclinet, et similiter cum portatur ad infirmum.
(17) De baptismo et quomodo baptismus debeat fieri.
Baptismus cum reverentia et honore celebretur et cum maxima cautela, maxime in distinctione verborum et prolatione, in quibus virtus sacramenti consistit, scilicet in hiis: Ego baptizo te in nomine Patris et Filii et Spiritus Sancti.
(18) Et ipsi sacerdotes frequenter doceant laicos, etiam mulieres, patrem et matrem pueri, si summa necessitas fuerit, debere sub eadem forma in lingua sua cum trina immersione in aqua baptizare pueros.
(19) Semper vero sacerdos interroget laicum, cum in necessitate baptizaverit, quomodo dixerit aut quid fecerit; et si invenerit ipsam formam debitam et rectum modum servasse, approbet sacramentum; sin autem, puerum baptizet.
Suppleat autem sacerdos in baptizato a laico, ilIa que fiunt, immersiones de crismate, de crismali et candela.
(20) Ad levandum puerum de fonte, tres ad plus recipiantur, et ne quis presbiter ad levandum masculum ultra duos viros et unam mulierem, et ad feminam levandam ultra duas mulieres et unum virum aliquatenus admittat, sub pena suspensionis firmiter prohibemus.
(21) Si aliqua pars pueri, scilicet caput vel manus vel hujusmodi appareat extra, et grave periculum mortis immineat, aqua profundatur cum debita forma verborum.
(22) Si de aliquo dubitetur an fuerit baptizatus, sub hac forma baptizetur: Si tu non fueris baptizatus, ego baptizo te in nomine Patris et Filii et Spiritus Sancti.
Eodem modo in confirmatione: Si non fueris confirmatus etc.
(23) Mortue in partu scindantur, si infans credatur vivere, et si bene constiterit de morte earum, et infans baptizetur.
(24) De extrema unctione et sepultura mortuorum.
Cum reverentia deferatur oleum ad infirmos, et sine exactione pecunie unctio exhibeatur.
(25) [5] Ad sacramentum hujus moneant populum sacerdotes non tantum divites et senes, sed pauperes et juvenes omnes, maxime a quatuordecim annis et supra: et ad omnes communiter se paratos exhibeant cum necesse fuerit.
(26) [6] Librum qui dicitur manualis habeant singuli sacerdotes parochiales, ubi continetur ordo servitii extreme unctionis, catechismi, baptismi et hujusmodi.
(27) Sacerdotes audito obitu parochianorum suarum, statim absolvant eos cum psalmis pro defunctis et collecta et parati sint tradere sepulture, nisi sint excommunicati, aut constet eos in peccato usurarum aut mortali alio decessisse, et propter hoc precipimus ut sint in locis suis assidue residentes, ut petentes ecclesiastica sacramenta eos propter periculum evitandum inveniant paratos, et si pro necessitate ipsos opporteat alibi proficisci, honesta querant hospitia, et quam citius poterunt, ad suas ecclesias revertantur.
(28) De confirmations que non reiteratur.
Moneant sacerdotes parochianos suos ut non nisi semel confirmationem recipiant.
Unus solus in confirmatione teneat confirmandum et liget eum, non pater, non mater.
Qui pluries fuerit confirmatus, graviter puniatur.
(29) De confessione et etiam confessoribus qualiter se debeant habere in confessionibus audiendis.
Sacerdos audiens confessiones, secrete et sigillatim peccata audiat et sedeat in loco publico non in absconso, ut ab omnibus videri possit, et intra ecclesiam, nisi necessitas, vel infirmitas, vel alia justa causa aliter fieri suadeat.
(30) In confessione audienda, habeat sacerdos vultum humilem, oculos ad terram demissos, nec frequenter respiciat faciem confitentis, maxime mulieris.
(31) Compatienter audiat ea que confitens dixerit, in spiritu lenitatis, et eum pro posse suo pluribus modis moneat ut integre confiteatur omnia peccata sua; aliter dicat non sufficere confessionem.
Peccata usitata diligenter inquirant, et circumstancias debitas.
Inusitata non nisi a longe et per aliquas circumstancias.
(32) Caveat omnino ne aliqua detur occasio in novis adinventionibus peccatorum.
Et si dixerit penitens se habere propositum abstinendi, penitentiam injungat et absolvat; eum vero qui propositum abstinendi non habet, nequaquam absolvat: sine penitentia tamen non relinquat eum, et moneat ut interim agat quidquid boni potest, ut Deus cor illius ad penitentiam illustret.
(33) Sacerdotes majora reservent majoribus, sicut homicidia, sacrilegia, peccata contra naturam, injectiones violentas manuum in clericos, in parentes, vota fracta, perjurium in curia officialis, incestum cum matre, vel sorore, vel filia ejus et huiusmodi.
(34) In dubiis sacerdos consulat episcopum vel sapientes viros quorum consilio certificatus securius liget aut solvat; secundum enim quantitatem delicti et culpe, et possibilitatem confitentis, debet esse quantitas penitentie.
(35) In furto, usura, rapina et male extortis et hiis que restitutioni subjacent, primitus injungant sacerdotes ut restitutio fiat, quia non dimittitur peccatum nisi restituatur ablatum.
(36) Frequenter moneant sacerdotes parochianos suos ad confessionem venire, precipue a principio Quadragesime precipiant generaliter ut omnes confiteantur.
(37) [7] Confessores non inquirant nomina personarum cum quibus peccaverint confitentes, sed circunstantias tantum et qualitates.
(38) [8] Nullus ira, vel odio, vel metu mortis in aliquo audeat revelare confessionem signo vel verbo, generaliter vel specialiter; ut dicendo: Ego scio quales estis: et, si revelaverit, absque misericordia debet degradari.
(39) Presbiteri parochiales et capellani parochiis instituti et etiam capellani capellanias habentes confiteantur peccata sua decano et nulli alii, nisi de licentia nostra vel ipsius decani.
(40) De matrimonio, quod aperte debet fieri et publice nuntiari.
Matrimonium cum honore et reverentia celebretur in facie ecclesie, non cum risu vel jocose, ne contempnatur; et antequam fiat, in tribus dominicis aut tribus diebus festivis a se distantibus quasi tribus edictis presbiter denunciet matrimonium contrahendum et personas contrahere volentes, et precipiat sub pena excommunicationis ut quicumque impedimentum noverit exeat et dicat et probet si poterit.
(41) Perquirat etiam de legitimitate sponsi et sponse, et ante hec tria edicta nullus audeat matrimonium celebrare.
Si quis presbiter furtivis nuptiis interfuerit, per triennium ab officio suspendatur, et alias graviter puniatur secundum quantitatem delicti.
(42) Caveant autem sacerdotes ut in sponsalibus que solent fieri ante proclamationem edictorum seu bannorum in ecclesiis faciendam, solum utantur verbis de futuro et non verbis de presenti; quod si fecerint, pena predicta puniantur.
(43) Prohibeant frequenter presbiteri laicis sub pena excommunicationis ne sibi fidem tribuant mutuo de contrahendo matrimonio, nisi coram sacerdote si possint haberi; et in loco publico, et coram pluribus et amicis utriusque partis, si haberi potuerint.
Et si quis contra hoc fecerit, non audiatur ejus querimonia, nisi prius emendet.
(44) [9] Semper in nuptiis prohibeantur per excommunicationem sortilegia fieri; malefici quoque et celantes consanguinitatem et alia impedimenta matrimonii: votum, ordinem, consanguinitatem, affinitatem, disparem cultum, compaternitatem que tantum quatuor a matrimonio excludit personas: compatrem, commatrem, filiolum et fratrem vel sororem spiritualem, scilicet filium vel filiam patrini. 
(45) [10] Nullus sacerdos in casu dubio audeat perficere matrimonium, inconsulto episcopo sed ad eum semper referat omnes matrimonii dubitationes vel dubietates.
(46) Item sepe moneant presbiteri ne aliquis nec aliqua matrimonium contrahat nisi prius fuerit facta confessio proprio sacerdoti.
(47) Prohibeant sacerdotes in ecclesia publice sub excommunicatione ne post carnalem copulam, alter conjugum ad religionem transeat aut recipiatur ab abbate vel ab alio, sine consensu et mandato episcopi qui diligenter personas examinet, et a remanente in seculo, si non fuerit suspicio de incontinentia, votum continentie quamdiu vixerit, exigat; nam pro tali re matrimonium non solvitur.
(48) De ordinibus et ordinandis clericis.
Nullus irregularis vel filius sacerdotis, nisi habita dispensatione, promoveatur.
Ante promotionem suam, quilibet confiteatur.
(49) Nullus ab alieno episcopo ordinetur, nec etiam primam tonsuram recipiat, nisi de consensu sui dyocesani episcopi.
Et si promotus fuerit, executione ordinis sui careat; et ne executioni se immisceat aut coronam taliter receptam radi faciat sub excommunicatione prohibemus, donec cum ipso fuerit dispensatum.
(50) Qui primam tonsuram habuerit, studeat septem psalmos penitentiales dicere singulis diebus, acolitus horas beate Virginis, subdiaconus et su periores horas canonicas.
Explicit de sacramentis.
(51) De receptione clericorum et capellanorum.
Presbiteri curati et capellani episcopo presententur, nec aliquam obligationem, promissionem, sive juramentum persone vel patrono faciant ante presentationem.
Post modum examinentur, et cum recepti fuerint, jurent fide prestita quod bona ecclesie conservabunt, nec alienari permittent; et si alienata fuerint vel diminuta, pro posse suo revocabunt.
(52) Item quod justa [11] mandata episcopi et curie sue diligenter exequentur, omni acceptione personarum et timore postpositis.
(53) Qui vero non fuerint sacerdotes, jurent etiam cum predictis prosecutionem sue promotionis de ordine in ordinem, nisi super hoc ab episcopo licentiam obtinuerint.
Hoc autem de clericis ad capellanias presentatis intelligendum est.
De assumptis vero ad regimen parochialis ecclesie constitutio Gregorii decimi firmiter observetur, et qui habuerint beneficium habens curam animarum annexam, potius curam recipiant quam redditus percipere presumant.
Nulli alienos recipiant capellanos ad sacerdotale officium in suis ecclesiis vel parochiis exequendum, nisi de assensu episcopi prius petito et obtento, vel eo absente, archidiaconi loci sive officialis.
(54) Nullus recipiatur ad predicandum vel ad absolutionem penitentium, nisi sit autentica persona, sive cum litteris episcopi.
Si quas vero concessit, ipse dominus episcopus revocat.
(55) Inhibemus ne fiant resignationes ecclesiarum in manu abbatum seu cujuslibet patronorum, sed in manu episcopi tantum.
(56) De hiis que sacerdotes tenentur evitare et que debeant adimplere.
Nullus sacerdos aut capellanus teneat in domo sua aliqua occasione mulierem, nisi sit mater aut soror vel talis persona de qua non habeatur suspicio, vel de qua naturale fedus nichil sevi criminis existimare permittat.
Et hoc de talibus intelligendum est que sine pedissecis esse possunt, quia que cum sorore mea sunt, sorores mee non sunt.
(57) Prohibemus penitus sacerdotibus ludere cum deciis, interesse spectaculis, aut choreis assistere, intrare tabernas causa potandi et sine comite clerico vel laico, domos alienas intrare aut discurrere per vicos aut plateas, et ne habeant capas manicatas vel alatas, bonis meditationibus, studio librorum et honestis actibus intendant.
Nullus obliget pro pignore aliquomodo libros aut ornamenta ecclesie.
(58) Presbiteri parochianos suos moneant diligenter ut ad ecclesias frequenter veniant, divinum officium audituri, ad minus in diebus dominicis et festivis, in quibus debent feriare et audire denunciationes [13] festorum, jejuniorum et aliorum que denunciantur in ecclesiis.
(59) Frequenter exhortentur populum ut adiscant et sepe dicant dominicam orationem et Credo in Deum et salutationem beate Virginis, et ut faciant vota sua cum deliberatione et mulieres conjugate cum assensu virorum suorum et consilio sapientum.
(60) Omnes precipiant statuta jejunia observare, ut jejunium Quadragesime, et Quatuor Temporum, et vigiliarum institutarum; ex debito enim tenentur facere alia jejunia.
(61) Sacerdotes testamenta sua ordinent per manus sacerdotum et clericorum.
(62) Item omnes redditus et possessiones ecclesie scribant in suis missalibus, et de hiis que sunt ecclesie aut presbiterii nullatenus alienent ab ecclesia nisi per consensum episcopi.
(63) Ter in anno in quolibet decanatu ad locum congruum conveniant sacerdotes ut ibi audiant predicationem, et statuta synodi legantur, et de vita sacerdotum et statu parochie et parochianorum diligenter inquiratur; si ibidem sunt aliqui suspecti de heresi, vel usura, vel contemptu eucharistie, si non recipiatur saltern ad minus semel in anno, sacrilegio, furtivis nuptiis, et hujusmodi, et hec emendentur, si fieri potest, vel episcopo nuncientur.
(64) Presbiteri domum presbiterii in bono statu detineant.
Inhibemus eisdem sub pena suspensionis ne quis, obmissa domo presbiteratus, in aliena domo morari presumat.
(65) Item inhibemus districtius ne aliquis sacerdos testes proprie incontinentie filios aut filias secum tenere presumat.
(66) In infirmitatibus suis maxime periculosis decanum christianitatis et viros bonos ad se convocent, ut digne ordinent de rebus suis, et bona tam sua quam ecclesie a consanguineis suis vel aliis distrahi et male asportari non patiantur.
Immoderata debita non contrahant, ne pro defectu solutionis scandalum oriatur.
Semper habeant tantum in bonis quod inde servitium ecclesie compleatur.
(67) De veneratione ecclesiarum et cimiteriorum pertinentium ad eas.
Cimiteria honeste claudantur, ne bestie, anseres, porci, sues et alia animalia ibidem immundiciam faciant.
Polluta per effusionem sanguinis violentam ab episcopo reconcilientur, et interim ibidem nullus sepeliatur.
Similiter ecclesie pollute sanguinis vel seminis effusione reconcilientur per episcopum, et interim ibidem divina officia non celebrentur.
(68) Frequenter moneant presbiteri parochianos suos ne in ecclesiis pugnas vel contentiones faciant, vel fieri sustineant, nec cause seculares tractentur in illis, nec fiant choree.
(69) Persone vel patroni qui partem habent decimarum vel oblationum, conferant ad detentionem cancelli vel refectionem et ad sufficientiam beneficii; residuam partem ecclesie detineant parochiani, et reficiant breviarium, insuper et missale.
(70) Vasa et alia necessaria provideant de bonis ecclesie que colligunt, vel de collectis inter se faciendis, sive elemosinis.
(71) Singulis autem annis coram nuntio episcopi, vel archidiacono loci, vel decano et presbitero ejusdem loci competentem rationem reddant de bonis ecclesie receptis et expensis.
Et quia multa inhonesta in ecclesiis perpetrantur, cum aperte reperiuntur, precipimus ut de nocte claudantur sub bonis seris, et de die officio celebrato.
(72) Si vero ecclesie fuerint in campis in quibus frequenter furtive nuptie fiunt, fures et raptores conveniunt, maleficia exagerantur, similiter firmiter et fortiter firmentur vel destruantur.
(73) Linteamenta altaris et indumenta sepe abluantur ob reverentiam et presentiam Salvatoris et Curie celestis, que presens adest quotiens missa celebratur.
Calices unde infirmi communicant decorentur et mundi custodiantur ut devotius communicent ipsi infirmi.
(74) Ampulle vini et aque in ministerio altaris munde et integre habeantur.
Similiter ampulle crismatis et olei sancti.
(75) Non permittant presbiteri diaconos deferre infirmis sanctum corpus Domini, nisi in necessitate cum sacerdos absens fuerit, sed semper sacerdotes ferant cum magna reverentia in pixide ad minus eburnea bene clausa propter casum et periculum, et cum lucerna precedente et campana sonante, ut omnes videntes et audientes genua flectant tanquam Creatori suo, et junctis manibus quousque transierint, orent.
(76) De clericis conjugatis et aliis non beneficiatis.
Precepimus ut omnes clerici nostre dyocesis tam negociatores quam uxorati, in minoribus ordinibus constituti, qui ecclesiastica non habent beneficia, si privilegio gaudere volunt clericali, congruam coronam deferant et competentis circumferentie, et ipsam radant in tempore opportuno, maxime in precipuis sollempnitatibus ne, quod absit, manus violentas in ipsos mittentes vel alii injuriatores excusationem inveniant sue malitie.
Non ferant vestes partitas sive virgatas.
(77) Cum venerint ad ecclesiam, sedeant vel stent in cancello, non permixti laicis, inter altare et laicos, in simplicitate ibidem se habendo, cantando, legendo, orando, et appareat differentia eorum a laicis.
(78) Item honeste vadant ab processionem sine mitra apparente, nudato capite, ad minus extracto caputio, prout aeris qualitas patietur, inter sacerdotem et crucem decantando secundum suam scientiam, et psallendo honeste et sine derisione se habentes; ad minus addiscant psalmos horarum vespertinarum et diurnarum, quod communiter appellatur cursus psalterii.
(79) Item sine mitra et nudo capite audiant evangelium et videant elevationem hostie et pacem ecclesie recipiant.
Diebus festivis ad minus intersint officio et maxi me in precipuis sollempnitatibus, utpote Nativitas Domini, Pascha, Ascensione, Pentecoste, et in aliis intersint servitio tam diurno quam nocturno, nisi justa causa fuerint impediti.
Devote predicationem audiant, bonum exemplum laicis prestando.
(80) Item inhonesta mercimonia non exerceant; non sint fullones, textores, mangones, unctuarii, carnifices, tinctores, unctuarii, calceorum factores vel coriorum preparatores, sive hujusmodi vilia officia exercentes, per que scandalum fiat ordini clericali.
Suspecta et inhonesta hospitia non habeant, nec recipiant lusores, alleatores, juratores, ribaldos, meretrices et hujusmodi viles personas.
Non sint potatores in tabernis, nec tabernas habeant ubi fiant inhonesta.
Si aliqua vendunt, habeant justa pondera et mensuras.
Non sint errabundi de nocte, nec joculatores [14], nec cutellos acutos, sive alias armaturas deferentes contra honestatem ecclesiasticam.
(81) Item bonas consuetudines ecclesie locorum in quibus habitant, servent.
Si vero contra predicta fecerint, et admoniti emendare contempserint, merito timere poterunt ne a privilegio clericali excludantur, aliam penam nichilominus secundum quantitatem excessus ad arbitrium sui ordinarii recepturi.
(82) Usuram evitent et species usure que vulgariter appellantur vendere ad diem [15], emere in terram [16], secundum quod sapiunt usuram vel turpem questum.
Decani autem et presbiteri de predictis inquirant diligenter et nuncient episcopo ut puniantur et majori pena quam laici cum delinquant amplius.
(83) Statuta honesta et consuetudines approbatas patrie observent, ne recedant in justiciam laicalem.
Nomina transgressorum et villas in quibus manent et sub quibus dominis, decani et presbiteri vel voce denuncient vel per litteras rescribant.
Usuras aliorum non procurent, nec aliqua faciant in fraudem usure.
(84) De usuris et usurariis et qualiter circa eos sit agendum.
Percipiant sacerdotes sub pena excommunicationis ne aliquis usuras exerceat.
Usurariorum manifestorum oblationes quisquam non accipiat, nec ad communionem admittantur altaris, nec per presbiteros absolvantur, nec christianam accipiant sepulturam, quam vis in suis ultimis voluntatibus de usuris ab ipsis receptis satisfieri mandaverint donec de restitutione usurarum facienda, prout in nova constitutione continetur, idonee fuerit cautum, vel plenarie, prout eorum facultates patiuntur, satisfecerint, presertim loci ordinario.
Usuriorum filii et heredes et extranei ad restituendas usuras ea sunt districtione cogendi, qua parentes, si viverent, cogerentur.
Usurarium autem excessus et fraudes nobis nuncient presbiteri et decani christianitatis.
(85) De usurariis et usuris.
Ita ordinatum est quod nec in sanitate nec in infirmitate ad communionem admittantur altaris, constante matrimonio, nisi ponant in manus ecclesie coram suis presbiteris, curatis et aliis probis viris ad hoc evocatis, totam portionem quam habent in bonis maritorum, et jurent quod si mariti ipsarum premoriantur eas, ille de omnibus que habebunt, stabunt mandato Ecclesie, et per consilium episcopi Attrebatensis usuras restituent, et ejus mandato super restituendis usuris penitus stabunt, et quod non nubent aliis maritis donec restituerint usuras per consilium episcopi, ut dictum est.
(86) Item promittent quod, constante matrimonio, maritos suos precibus et exhortationibus inducent pro posse suo ad dimittendas et restituendas usuras.
Item jurabunt quod pecuniam propria manu non dabunt ad usuram, nec mutuandam a maritis suis propria manu numerabunt in mutui donatione, nec in solutione pecunie mutuate.
Item promittent quod in cibis, potibus, vestimentis et ornamentis, de bonis maritorum suorum minus solito, parcius, quam commode poterunt, recipient et consument.
(87) De testamentis.
Libera sit voluntas decedentibus ordinandi de rebus suis et executores eligere fideles qui bona defuncti recipiant et distribuant secundum rectam dispositionem testatoris.
Testes etiam adhibeant quos voluerint, clericos et laicos, et ipsi executores rationem reddant episcopo de bonis defuncti et distributionibus eorum.
(88) Item denuncient presbiteri parochianis suis quod illi qui testamenta seu alias ultimas voluntates, licet rite alias sint condite, reprobant et impugnant, pro eo quod scabini aut secularis judex presentes non fuerint aut auctoritatem nequaquam prestiterint quando testator suum condidit testamentum aut aliam ultimam voluntatem, nisi infra octo dies postquam moniti super hoc fuerint, competenter ab impedimento hujusmodi duxerint desistendum, auctoritate domini legati sententiam excommunicationis incurrant ipso facto, sicut in constitutione dicti legati in concilio Bituricensi edicta continetur.
(89) De excommunicationis sententia.
Omnes generaliter excommunicentur trina monitione precedente quicumque fecerint prohibitionem vel conjurationem, sive conspirationem ne aliquis veniat ad oblationes altaris sive ad forum ecclesiasticum pro justitia habenda; sed permittant venire libere secundum jura et consuetudines antiquas et approbatas.
Denuncietur malatolta dampnata et prohibeatur sub excommunicatione.
Quod si aliquis noverit hereticum vel suspectum de heresi, hoc denunciet episcopo vel curie sue.
(90) De domibus religiosorum et de numero in eis debito personarum.
Statutum est in concilio provinciali quod ubi religiosi viri vel religiose solent esse, ibi reponantur, et si numerus diminitus fuerit, restituatur.
Fiat autem compulsio in istis per saisitionem bonorum vel aliam penam competentem.
(91) Item abbates quicumque seu prelati ecclesias sibi commissas, bona immobilia seu jura ipsarum laicis supponere, recognoscendo seu profitendo ab illis ea tamquam a superioribus se tenere, seu ab ipsis eadem advocando, prout in quibusdam partibus vulgariter dicitur advoués, absque capituli sui consensu et sedis apostolice licentia speciali non presumant, si penas statutas in constitutione Gregorii decimi in concilio Lugdunensi edita, que incipit Hoc consultissimo, voluerint evitare.
(92) De advocatis, item de presbiteris et sigillo eorum.
Nullus advocatus causam desperatam vel usurariam suscipiat, et quamcito sciverit esse talem, dimittat, et si fuerit suspectus super hiis, advocatus compellatur jurare quod ab hiis de cetero abstinebit, alioquin eidem forum ecclesiasticum interdicatur et alia pena, si opus fuerit, multetur.
(93) Item statuimus quod quilibet sacerdos proprium habeat sigillum per quod probari possit executio mandatorum sibi a suis superioribus directorum, et per quod possit testimonium ferre parochiano suo in matrimonio et alia facere que necessaria videbuntur.
(94) Item presbiteri et clerici cessiones actionum a laicis nullatenus recipiant, quia inde scandala, verberationes, homicidia, bella et multa alia pericula proveniunt.
Interdicimus clericis beneficiatis sub periculo beneficii ne sint advocati pro laicis contra ecclesiasticam libertatem.
Item idem de clericis non beneficiatis, si gaudere volunt privilegio clericali precipimus.
(95) De inhumatione corporis.
Inhibemus ne de cetero aliquis in ecclesia parochiali seu capella sine licentia speciali episcopi Attrebatensis sepeliatur, sive inhumetur nisi sacerdos aut patronus ecclesie, in qua sepeliretur, fuerit, sive dominus ville.
(96) Contra impedientes jurisdictionem ecclesiasticam.
Item injungimus omnibus et singulis presbiteris ut diebus dominicis publice inhibeant in facie ecclesie auctoritate nostra sub pena excommunicationis ne aliquis dominus, ballivus, prepositus, scabini aut alii justitiarii seu judices seculares statuta faciant, seu facta observari precipiant contra ecclesiasticam libertatem, et ne prohibeant verbo, facto, seu alio quocumque modo subditis suis ad forum ecclesiasticum suos obnoxios trahere seu in foro ecclesiastico litigare super hiis que ad forum ecclesiasticum ratione rerum aut personarum noscuntur pertinere, alioquin noverint se sententiam domini pape incurrisse cum nostra.
(97) Quantum debeant presbiteri accipere de sigillo.
Item inhibemus presbiteris parochialibus ne pro sigillis suis, litteris mandatorum curie Attrabatensis, seu rescriptionibus eorumdem presbiterorum litteris eisdem appendendis, ultra duos denarios recipiant.
(98) De clericis.
Item clerici eorum pro una citatione facienda plurium personarum in una domo commorantium, unum denarium.
(99) Quantum decani sint accepturi de sigillis.
Item inhibemus decanis christianitatis ne pro sigillis suis quibuscumque litteris appendendis recipiant ultra tres denarios.
(100) De mandatis judicum delegatorum.
Item inhibemus ne aliquis mandatum alicujus qui se dicit judicem delegatum vel subdelegatum, nisi prius auctenticum viderit, exequatur.
(101) Item inhibemus ne presbiteri curati et non curati nostre dyocesis coram nobis, officiali nostro, archidiacono nostro, seu coram aliis prelatis compareant nisi in cappis clausis seu aliis vestimentis ecclesiasticis, nec etiam in civitate Attrebatensi.
(102) Qualiter debeant incedere sacerdotes.
Item si quando in tabardis eos incedere contigerit in itinere, inhibemus ne caputia panni altius quam sit tabardus, seu caputia cum vasculis sive nucleis deferre presumant.
(103) De cimiteriis.
Item precipimus et volumus ut cimiteria que limitatione indigent, limitentur.
(104) Super mandatis curie exequendis et expediendis.
Districte precipimus in virtute sancte obedientie ac sub pena suspensionis quod decani et sacerdotes seu capellani mandata nostre curie Attrebatensis fideliter et viriliter exequantur, et si timeant ne malum aliquod per adversarium vel per secularem justitiam inferri debeat portitori litterarum, caute ipsum expediant, et rescriptionem faciant et sigillent, et cum nuncius recesserit, diligenter adimpleant mandatum.
(105) Inhibemus siquidem sub pena suspensionis ne pro expediendis mandatis curie aliquid a litigatore recipiant, nisi pro littera sigillanda vel pro pena occasione premissorum facienda.
(106) [17] Item precipimus sub pena predicta singulis decanis, sacerdotibus et capellanis quod singulis diebus dominicis et festivis, candelis accensis, campanis pulsatis, publice ac solempniter ad ventalium ecclesie excommunicent omnes illos qui perturbant jurisdictionem curie Attrebatensis et qui impediunt quominus curia Attrebatensis jurisdictione sua utatur, sicut usa est a temporibus antiquis.
Et exponant decani, presbyteri singuli, et capellani parochianis suis quibus et quot modis intelligatur hujusmodi jurisdictionem perturbari, videlicet interdicendo alicui et inhibendo vel faciendo per alium inhiberi ne in curia Attrebatensi causam suam prosequatur; item comminando eidem per se vel per alium; item capiendo vel capi faciendo per justitiam secularem illum seu alium quemcumque qui in curia Attrebatensi trahit adversarium suum vel nuntium ipsius litterarum curie portitorem, vel verberando eumdem vel verberari faciendo, seu procurando, vel ipsi comminando, vel aliud faciendo, per quod processus negotii valeat retardari, in occulto vel in aperto, vel occasiones querendo alias vel alia facta antiqua vel nova eisdem imponendo que ipsi non imponerent si in curia Attrebatensi causam suam non moveret.
Et exponant publice quod hii qui agunt talia, auctoritate Attrebatensis curie, sententiam excommunicationis incurrunt.
(107) [18] Si quis autem decanus, sacerdos vel capellanus premissa scienter obmiserit septem diebus ab ingressu ecclesie sit privatus, quam suspensionis sententiam sine nostra vel officialis nostri vel archidiaconorum scientia nolumus aliquatenus relaxari.
Item nomina eorum quos sacerdotes in officiis suis noverint in premissis jurisdictionem hujusmodi perturbare seu perturbasse et sententiam hujusmodi incurrisse vel contra quos super hoc fama laboraverit, nobis vel officiali nostro significent, ut in hoc remedium debitum apponamus.
(108) Inhibemus ne presbitero celebranti filius ejus ministret dum celebrat.
(109) De obitu sacerdotum cujuslibet decanatus.
Item precipimus ut decani christianitatis in synodo qualibet recitent nomina presbiterorum suorum qui eo anno decesserunt, ut oretur pro eis.
(110) Super mandato quod firmentur ecclesie.
Item quia accidit quod in ecclesiis et capellis a nonnullis ibidem pretextu et sub simulatione orandi accendentibus et latentibus, quandoque parantur insidie malignandi, fornicationes, adulteria et alia inhonesta et Deo displicentia inibi perpetrantur, districte precipimus ut, divino servitio celebrato, ecclesie et capelle ipse firmentur, non aperiende nisi pro divino celebrando servitio ac pro necessitatibus parochianorum locorum ipsorum.
(111) Super hiis qui judices vi compellunt aliquos absolvere.
Item precipimus quod decani, sacerdotes seu capellani illos qui judices ecclesiasticos ad absolutionis cujuslibet ab excommunicationis, suspensionis vel interdicti sententiis beneficium impendendum, vi vel metu compellunt, excommunicatos publice denuncient.
Tales enim ipso jure excommunicati sunt, et absolutio vel relaxatio predicta viribus vacuatur, sicut in constitutione Gregori decimi in Lugdunensi concilio edita continetur, que incipit Absolutionis.
(112) Quod quisque sacerdos debeat habere synodum.
Precipimus etiam in virtute sancte obedientie et sub pena suspensionis quod unusquisque statuta synod alia in scriptis habeat, et secum singulis annis ad synodum afferat, et ea quolibet mense semel ad minus legat, alioquin obmittentem seu negligentem, prout nobis justum videbitur, puniemus, nec recedat aliquis dictis statutis officiali nostro non ostensis.
(113) Item precipimus et inhibemus in virtute sancte obedientie et sub pena excommunicationis quam in transgressores hujusmodi statuti ferimus ipso facto quod nullus nostre dyocesis absque litteris nostris dimissoriis seu absque consensu nostro, primam tonsuram clericalem ab alieno episcopo quocumque recipere presumat, precipientes singulis presbiteris parochialibus civitatis et dyocesis Attrebatensis ut inhibitionem hujusmodi diebus dominicis non obmittant in suis ecclesiis publicare, ne aliquis ignorantiam valeat allegare.
(114) Super statutis concilii provincialis.
In provinciali concilio statutum est quod in locis ubi plures monachi consueverunt esse, compellantur abbates per ordinarios locorum ut ibidem solitum numerum restituant monachorum, et ne amotis monachis, dicta loca dent ad firmam, vel ad grangias aliquatenus redigant.
(115) Item ut nullum predicatorem mercenarium admittant, sed per solos sacerdotes eorum negotia fideliter proponantur, nisi a nobis vel officiali nostro aliud datum fuerit in mandatis, nunciis beate Marie Remensis et nostre Attrebatensis Ecclesie dumtaxat exceptis.
(116) Item statutum est ne judices delegati vel subdelegati pecuniam nomine emende pro absolutione recipiant, vel aliis excedentibus in eis contra facientibus per locorum ordinarios coercendis.
(117) Item statutum est ut singuli presbiteri tribus diebus dominicis et festivis intra missarum solempnia moneant omnes et singulos crucesignatos quod crucem deferant continue et patenter et super indumentum quod habebunt desuper indutum, alioquin crucis privilegio non gaudebunt.
(118) Item statutum est ut singuli presbiteri omnes et singulos parochianos suos qui per decem annos et tempore ampliori suo proprio sacerdoti sua non fuerunt confessi peccata, nec etiam sacramentum eucharistie perceperunt tempore antedicto, nec sui testimonium habeant sacerdotis de vita et conversatione eorum, et illos qui in excommunicatione permanserint animo indurato, propriis nominibus vel officiali nostro infra mensem designent ad proximum futurum concilium tamquam de fide suspectos ad obiciendum responsuros.
(119) Item quilibet prelatus nobis subditus ante Ramos Palmarum subditos suos diligenter moneat et attente ut quotiescumque legetur in ecclesia publice Passio Domini, et lector in legendo ad locum illum ubi sit mentio de morte Domini nostri Jesu Christi devenerit, scilicet cum dicitur Jesus autem exclamans voce magna emisit spiritum, vel aliud equipollens, quilibet reverenter se inclinet flectendo genua, et pro tanto ineffabili beneficio, Domino gratias agat humilians et devotus.
Lector autem ipse hoc idem faciat, ut ejus exemplo augeatur devotio aliorum, atque sciant quando hoc erit faciendum.
(120) Item quilibet prelatus nobis subditus subditos suos frequenter moneat et attente ut ipsi convenientes ad ecclesiam, nomen illud quod est super omne nomen, videlicet nomen Jesu Christi qui faciet salvum populum suum a peccatis eorum, exhibitione reverentie specialis attollant, et quia generaliter scribitur ut In nomine Jesu omne genu flectatur, quilibet quandocumque illud nomen gloriosum recolitur precipue in celebratione misse, flectat genua cordis sui, quod saltem capitis inclinatione testetur, sicut in constitutione Gregorii decimi continetur, que incipit: Decet domum Domini, etc.
(121) Super statutis concilii Bituricensis.
Item statutum est in concilio Bituricensi ac etiam inhibitum ne judices aut conservatores a domino legato deputati sub tali forma Quos nobis lator presentium nominabit vel alia consimili citare presumant.
Hujusmodi autem citationis mandatum nulli exequi teneantur, nec ad personas in litteris domini legati non expressas pretextu testimonii perhibendi, ubi vel quando status cause vocationem testium non requirit, sed ut ipse vel actor citatos fatiget laboribus et expensis aut aliquid extorqueat ab eisdem, litteras ipsas aliquatenus prorogent nec extendant.
Si quis vero secus attemptare presumpserit in utroque casu citatio talis non teneat nec quemquam valeat coarctare, et si occasione hujusmodi judex ille sententiam quamcumque duxerit proferendam, nullius penitus sit momenti.
Judex vero qui talia perpetravit, offlcium judicandi seu etiam procedendi auctoritate domini legati non solum in ilIa sed etiam in causis aliis non valeat exercere; quinimmo excommunicationis sententiam incurrat ipso facto, a qua nullatenus absolvatur nisi lesis interesse et expensis quibuslibet ab ipso primitus restitutis.
(122) Item statutum est in eodem concilio ut nullus judex executor sive conservator a domino legato reputatus pro absolutionis, relaxationis beneficio impendendo hiis quos excommunicationis, suspensionis vel interdicti sententiis duxerit innodandos, emendas pecuniarias seu res alias pro emendis quoquomodo exquisito colore exigere, petere presumat, aut oblatas recipere etiam ex post facto.
Quisquis autem contra presumpserit, eo ipso excommunicationis sententiam incurrat, a qua nonnisi per legatum sedis apostolice absolvatur, et tunc demum, cum lesis cum omni interesse restituerit sic extorta, ejusdem cum auctoritate sedis apostolice in hiis et in aliis semper salva.
(123) Item statutum est in eodem concilio ut qui contra Ecclesie liberatem banna, inhibitiones sive precepta scienter fecerint aut fieri procuraverint, seu facientibus consilium vel operam duxerint adhibenda, ipsi postquam per locorum ordinarios super hoc fuerint requisiti, absque cujuslibet difficultatis obstaculo, indilate revocent seu faciant revocare, ad consimilia nunquam de cetero processuri, alioquin excommunicationis sententia sint astricti.
Nos autem nostris presbiteris parochialibus injungimus ut hoc statutum in ecclesiis suis publicare non omittant.
(124) Item statutum est in eodem concilio quod illi qui confugientes ad ecclesiam, contra ecclesiasticam libertatem, ibidem vulnerant, mutilant et interficiunt vel incendunt, aut inde extrahunt violenter, extractos vulnerare seu mutilare vel interficere presumunt, aut ista fieri precipiunt vel procurant, aut consilium vel opem adhibent in tantis sceleribus perpetrandis, excommunicationis sententie subjaceant ipso facto, iisdem nichilominus mutilatoribus, et interfectoribus, necnon et hiis qui hujusmodi mutilationes et homicidia fieri precipiunt vel procurant, aut facientibus consilium vel opem impendunt, feoda et beneficia, si que ab ecclesiis taliter violatis obtinent, eo ipso protinus amissuris que ad Ecclesiam a qua illa obtinere noscuntur libere revertantur; filii etiam eorumdem non solum nichil obtineant de predictis, sed ad beneficia ecclesiastica assequenda eo ipso reddantur inhabiles et indigni.
Hoc autem statutum presbiteri nostri parochiales in ecclesiis suis publicent seu faciant publicari.
(125) Item statutum est in eodem concilio ac etiam inhibitum ne quis in foro ecclesiastico litigantes seu litigare volentes super causis mere ecclesiasticis, sive que ad forum Ecclesie de antiqua et approbata consuetudine et hactenus pacifice observata pertinere noscuntur, ad desistendum compellat per ipsorum vel parentum aut consanguineorum suorum sive rerum eorum captionem, vel modis aliis quibuscumque.
Si quis vero contra presumpserit, excommunicationis sententie predicti auctoritate concilii se noverit subjacere.
(126) Item statutum est in eodem concilio quod si quis, cujuscumque dignitatis aut conditionis existat, nuncios aut executores ecclesiasticorum judicum aut alios litteras eorumdem, actave judicialia deferentes hac occasione verberare, capere, detinere, occultare, carceri mancipare, mutilare aut interficere, litteras vel acta predicta personis memoratis auferre, seu ea rumpere, cancelare, aut alias destruere, quoquomodo vel sic ablata celare presumpserit, aut etiam ut ista fiant procuraverit, vel facientibus consilium vel opem duxerit adhibendam, excommunicationis sententie subjaceat ipso facto, a qua nonnisi prius tam judici cujus auctoritatem contempserit quam passo injuriam et ceteris quorum intererit satisfaciat competenter, nullatenus absolvatur.
Sacerdotes nostri parochiales hec statuta in ecclesiis suis publicare non omittant.
(127) Predicta vero statuta et plura alia in constitutionibus domini legati in concilio Bituricensi editis plenius continentur et ideo sic legantur.