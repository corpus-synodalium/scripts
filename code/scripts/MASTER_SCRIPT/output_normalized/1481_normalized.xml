<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Salisbury</title>
                <recordID>1481</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1218</origDate>
                <dateNotes/>
                <origPlace>Salisbury</origPlace>
                <diocese>Salisbury</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1481</p>
                <p>Year: 1218</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 1217x1219; additions 1219x1228 and reissued for Durham 1228x1236 after Bp Poore was translated to that see</p>
                <p>Place: Salisbury</p>
                <p>Diocese: Salisbury</p>
                <p>Province: Canterbury</p>
                <p>CountryModern: England</p>
                <p>Latitude: 51.074</p>
                <p>Longitude: -1.7936</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Richard Poore</p>
                <p>IssuingAuthorityAlt: None</p>
                <p>RegnalStart: 1217</p>
                <p>RegnalEnd: 1228</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney, I, 57-96</p>
                <p>EditionOther: None</p>
                <p>SourceNotes: Edition is based on &quot;a copy for official use of the first version of the Salisbury statutes&quot;</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones R. episcopi Sarum.</p>
                    <p>Cum nec rugam nec maculam admittat ecclesia gloriosa, non solum lauacro aque in uerbo uite mundata set eciam sanguine agni incontaminati et inmaculati Christi plenius abluta, non mediocriter gloriatur de ministrantium sibi mundicia et dispensatorum suorum industria, quibus specialiter precipitur quod in Leuitico legitur: Sancti estote quoniam ego sanctus sum.</p>
                    <p>A quibus cum precipue exigatur sanctitas uite, utpote de quorum conuersacione mors et uita subditorum dependere dinoscuntur, primo ministris ecclesie qui ad nostram curam specialiter pertinent certa forma prescribatur, per quam ecclesiastica sacramenta sic per eorum ministerium rite tractentur et recte dispensentur ut et deus placetur et grex eis commissus edificetur.</p>
                    <p>Set ne terre sentibus obsesse semen dominicum inutiliter commendetur et modicus uel nullus fructus expectetur, prius area domini purgetur, mundetur, uepres prius succidantur, et herbe mortifere radicitus euellantur.</p>
                </div>
                <div>
                    <head>Capitulum 1</head>
                    <p>De irregularitate sacerdotum et clericorum.</p>
                    <p>Inprimis igitur in uirtute spiritus sancti districte precipimus ut omnes ministri ecclesie et precipue sacerdotes diligenter et sollicite discuciant iuxta testimonium conscientie sue quales ad ordines susceptos accesserint et quo fine.</p>
                    <p>Generaliter enim quos irregularitatem in ordinis suscepcione uel ante uel post ordinem susceptum constat contraxisse, nisi cum eis expresse dispensatum fuerit ab eo qui cum eis dispensare potuit, ab officii sui execucione suspensos denunciamus.</p>
                    <p>Ne autem ignorans ignoretur, irregulares qui secundum canones ab ordinibus prohibentur et illos qui cum dispensacionis gracia admittuntur seriatim duximus specificandos: homicide, aduocati in causa sanguinis, executores seuorum in publicis administracionibus, simoniaci, interuentores simoniacarum paccionum et qui labe illa infecti ordines scienter susceperunt ; item, qui ab hereticis, scismaticis dampnatis, uel nominatim excommunicatis scienter ordines acceperunt; item, bigami, corruptarum mariti, deo sacratarum uirginum uiolatores; item, qui excommunicati ordines scienter susceperunt uel furtiue, et qui in susceptis tales ministrare presumpserunt; item, sortilegi et maxime qui demonibus immolauerunt, incendiarii ecclesiarum; omnes tales, nisi nostrum uel superioris super hoc infra instans festum sancti Michelis requisierint consilium, extunc ab execucione sui offitii se nouerint suspensos.</p>
                </div>
                <div>
                    <head>Capitulum 2</head>
                    <p>Ne filii seruorum accedant ad ordines.</p>
                    <p>Qui uero non de legittimo matrimonio nati et absque episcoporum suorum dispensacione fuerint ordinati, et qui nouerunt se seruorum filios et preter conscienciam dominorum suorum ordinatos uel a non suis episcopis preter suorum licenciam prelatorum ad ordines promotos, quoniam cum talibus dispensare possumus, precipimus quod omnes tales sub pena suspensionis infra supradictum terminum nostrum super hoc requirant consilium.</p>
                    <p>Omnes autem dictas irregularitates de cetero ordinandos precipimus ante suscepcionem ordinum diligenter attendere, et humiliter dispensacionis beneficium, si dispensabilis sit irregularitas, postulare.</p>
                    <p>Certum est, enim, secundum sanctorum patrum tradiciones, irregulares presumptuose et periculose sine dispensacione ministrare.</p>
                    <p>Adicimus autem districte precipiendo ut omnes, qui in consciencia mortalis peccati prius perpetrati uel propter questum temporalem tantum susceperunt ordinem, officium suum non exequantur antequam sacerdoti confiteantur.</p>
                </div>
                <div>
                    <head>Capitulum 3</head>
                    <p>De agnicione fidei.</p>
                    <p>Cum per ministerium nostrum ecclesiastica sacramenta tractari et dispensari debeant, necessaria est uobis, filii karissimi, fidei catholice agnicio et professio; quia sine fide impossibile est placere deo, et sicut corpus sine spiritu mortuum est, ita fides sine operibus mortua est.</p>
                    <p>Propterea uobis precipimus quod bene uiuendo fidem rectam teneatis, parochianos uestros in articulis fidei, sine qua non est salus, sepius instruentes.</p>
                    <p>Quod ut melius et expeditius fiat a uobis, districte archidiaconis iniungimus quod in capitulis suis exposicionem fidei catholice in generali concilio promulgatam sane et simplicibus uerbis exponant.</p>
                    <p>Et sacerdotes, prout eis deus inspirauerit, parochianos suos instruant et eis illam exposicionem frequenter domestico idiomate sane inculcent; que talis est:</p>
                </div>
                <div>
                    <head>Capitulum 4</head>
                    <p>De trinitate credenda.</p>
                    <p>Firmiter credimus et simplicit er confitemur quod unus est solus deus uerus, omnipotens, eternus, inmensus, incommutabilis, incomprehensibilis, et ineffabilis, pater et filius et spiritus sanctus: tres quidem persone, set una essencia, substancia, seu natura, simplex omnino, et cetera prout in capitulo concilii continetur.</p>
                </div>
                <div>
                    <head>Capitulum 5</head>
                    <p>De symbolo docendo.</p>
                    <p>Exhortentur sepius sacerdote s parochianos suos ad discendum simbolum et dominicam oracionem et salutacionem beate Marie.</p>
                    <p>Pueros quoque frequenter conuocent et unum uel duos instruant uel instrui faciant in predictis.</p>
                    <p>Et quia parentes circa huiusmodi sunt periculose negligentes, moneantur ut pueros et familiam suam, prout deus eis inspirauerit, instruant in predictis.</p>
                </div>
                <div>
                    <head>Capitulum 6</head>
                    <p>De honestate sacerdotis.</p>
                    <p>Cum de conuersacione sacerdotum mors et uita dependeat subdit orum, et cum corpora ministrorum Christi sint uel esse debeant templum spiritus sancti, et quicunque templum dei uiolauerit disperdet eos deus; ne sacerdotes tollentes membra Christi faciant membra meretricis, districte precipimus quod omnes ecclesie ministri in sacris ordinibus constituti, siue sint beneficiati siue non, honeste et caste uiuant, ab omni fornicacione et inmundicia se abstineant prout ad sacrum eorum ministerium dinoscitur pertinere.</p>
                </div>
                <div>
                    <head>Capitulum 7</head>
                    <p>De concubinis ammouendis.</p>
                    <p>Sacerdotibus uero precipue et specialiter in uirtute spiritus sancti et sub periculo officii et beneficii districte precipimus ut continenter et honeste uiuant, concubinas suas a domibus suis procul expellant, et nullam familiaritatem decetero cum eis habeant, nec in propriis domibus nec in alienis, nisi uelint simul beneficiis et officiis contra hoc agendo priuari.</p>
                </div>
                <div>
                    <head>Capitulum 8</head>
                    <p>De fornicacione clericorum.</p>
                    <p>Ne uero facilitas uenie incentiuum tribuat delinquendi, in generali concilio statutum est quod clerici presertim in sacris ordinibus constituti qui deprehensi fuerint incontinentie vicio laborare, et qui pro hac causa suspensi officium suum exequi presumpserint, non solum ecclesiasticis beneficiis spolientur, uerum pro hac duplici culpa perpetuo deponantur, ut quos diuinus timor non reuocat temporalis saltem pena cohibeat a peccato.</p>
                    <p>Prelati quoque qui tales in suis iniquitatibus presumunt sustinere, maxime obtentu pecunie uel alterius commodi temporalis, pari subiaceant ulcioni.</p>
                    <p>Unde oportet uos, O archidiaconi, officiales, et decani, tanto uigilantius super hoc uigilare quanto negligentibus maius periculum iminere dinoscitur.</p>
                </div>
                <div>
                    <head>Capitulum 9</head>
                    <p>De penitencia concubinarum sacerdotum.</p>
                    <p>Concubine sacerdotum frequenter moneantur ab archidiaconis et precipue a sacerdotibus in quorum parochia morantur uel ut contrahant uel ut claustrum ingrediantur, uel sicut publice peccauerunt, publicam agant penitenciam.</p>
                    <p>Qui autem contra hanc monicionem salubrem obtentu pecunie uel familiaritatis negligens inuentus fuerit, pene supradicte subiacebit.</p>
                    <p>Quod si ad nullum illorum induci possunt per monicionem, interdictis eis primo pacis osculo et pane benedicto in ecclesia, si perseuerauerint in obstinacia, ipse et communicantes cum eis excommunicentur, seculari iustitie tradende si nec sic resipuerint.</p>
                </div>
                <div>
                    <head>Capitulum 10</head>
                    <p>De abstinencia sacerdotis.</p>
                    <p>Cum peccans sacerdos peccare facit populum dei, maxime a filia sua spirituali et penitenciali se abstineat et ab omnibus quibus dispensauerit ecclesiastica sacramenta, sciens quod in detestacione tanti peccati secundum canones et sanctorum patrum statuta xv anni debentur pro penitencia et postmodum detrusio in monasterium.</p>
                </div>
                <div>
                    <head>Capitulum 11</head>
                    <p>De superbia uitanda in uerbo et gestu.</p>
                    <p>Quia initium omnis peccati est superbia, superbiam in gestu, in habitu, et uerbis prohibemus, precipientes sub pena suspensionis ut sacerdotes et clerici quilibet habitum habeant suo ordini competentem.</p>
                    <p>Pannis rubeis aud uiridibus non utantur.</p>
                    <p>Sacerdotes clausa desuper deferant indumenta, nimia breuitate uel longitudine non notanda.</p>
                    <p>Capas manicatas ad diuinum officium intra ecclesiam non gerant, set nec alibi qui sunt in sacerdocio uel personatibus constituti nisi iusti causa timoris exegerit habitum transformari, nec manicis aut sotularibus consutitiis seu rostratis, sellis, frenis, pectoralibus, aut calcaribus deauratis aut aliam superfluitatem gerentibus aliquo modo utantur.</p>
                    <p>Coronam et tonsuram habeant congruentem.</p>
                    <p>Officia uel commercia secularia non excerceant, maxime inhonesta.</p>
                    <p>Mimis, ioculatoribus, et histrionibus non intendant.</p>
                    <p>Tabernas prorsus euitent nisi forte causa necessitatis in itinere constituti.</p>
                    <p>Ad aleas uel taxillos non ludant nec huiusmodi ludis intersint, et se in officiis ecclesiasticis et aliis bonis studiis diligenter excerceant.</p>
                    <p>Nullus clericorum secularem administracionem excerceat ex qua eum oporteat laice persone actus sui reddere racionem, et antequam racionem administracionis sue reddiderit, ad beneficia ecclesiastica non admittatur.</p>
                    <p>Nec aduocati sint clerici uel sacerdotes in foro seculari nisi uel proprias causas uel miserabilium prosequantur personarum.</p>
                </div>
                <div>
                    <head>Capitulum 12</head>
                    <p>De bono pacis.</p>
                    <p>Magna nobis, filii karissimi, iniuncta est necessitas pacis obseruande, cum deus ipse pacis sit auctor et amator, qui non solum celestia et terestria set eciam terestria adinuicem uenit pacificare.</p>
                    <p>Et cum non nisi per pacem temporis et pacem pectoris ad pacem perueniatur eternitatis, monemus uos et districte precipimus quatinus pacem quantum in uobis est cum omnibus habentes, parochianos uestros moneatis ut in unitate fidei et pacis uinculo unum corpus sint in Christo; inimicicias si exorte fuerint in parochia uestra diligenter sedantes, amicicias copulantes, discordantes ad concordiam reuocantes, quantum in uobis est non permittentes quod sol occidat super iracundiam parochianorum uestrorum.</p>
                </div>
                <div>
                    <head>Capitulum 13</head>
                    <p>De potacione publica deuitanda.</p>
                    <p>Illum abusum clericis penitus interdicimus quo ad equales potus sumendos se obligant potatores, et ille iudicio talium plus laudatur qui plures inebriat et calices fecundiores exhaurit.</p>
                    <p>Unde interdicimus quod nullus alium cogat ad bibendum.</p>
                    <p>Siquis super hoc culpabilem se exibuerit, nisi a superiore commonitus competenter satisfecerit, a beneficio et officio secundum statuta concilii suspendatur.</p>
                    <p>Bannum quoque scotallorum per sacerdotes fieri prohibemus.</p>
                    <p>Quod si sacerdos uel clericus hoc fecerit uel scotallis intersit, canonice punietur.</p>
                </div>
                <div>
                    <head>Capitulum 14</head>
                    <p>De elemosinis largiendis.</p>
                    <p>Et quoniam non sufficit declinare a malo nisi faciamus bonum, precipimus quod sacerdotes et clerici beneficiati secundum redditus et facultates suas sint hospitales et erga pauperes non auari.</p>
                    <p>Monachis autem et regularibus tanto districtius id iniungimus quanto ad hoc ipsum constat ipsos artius aliis multiplici racione obligari.</p>
                    <p>Qui uero patrimonio crucifixi abutuntur uel luxuriose uiuendo uel hospitalitatis bonum non sectando, cum eorum noticiam habuerimus canonice puniemus.</p>
                </div>
                <div>
                    <head>Capitulum 15</head>
                    <p>De septem sacramentis.</p>
                    <p>Cum in dispensacione sacramentorum uestrum consistat ministerium, ut sacramenta a uobis rite tractentur, singula per ordinem prosequamur.</p>
                    <p>Sunt autem vii sacramenta quorum v omnibus fidelibus communia sunt et necessaria.</p>
                    <p>Primum est baptisma quod est ianua omnium sacramentorum et prima tabula post naufragium, sine quo non est salus.</p>
                    <p>Et est sacramentum ingredientium, sanctificans ingredientes et a peccato originali emundans.</p>
                    <p>Secundum est inposicio manus que fit ab episcopo, que confirmacio dicitur, que ingressos iam in mundum et sanctificatos per baptismum armat et roborat contra diabolum; et est sacramentum pugnantium.</p>
                    <p>Tertium sacramentum est penitencia, que ingressos in mundum et lapsos per peccatum releuat et reparat.</p>
                    <p>Quartum est percepcio corporis et sanguinis dominici quod uiaticum siue eukaristia dicitur que Christo nos unit et incorporat.</p>
                    <p>Quintum extrema unccio, sacramentum scilicet exeuntium, quod uocacioni dei nos preparat.</p>
                    <p>Duo sequencia sunt ordo et coniugium, nec omnium set quorundam; nec per uirtutem eorum peccata dimittuntur, set in eorum altero, scilicet in coniugio peccatum fornicacionis uitatur, in altero, scilicet in ordine, quorundam uirtutes augentur.</p>
                </div>
                <div>
                    <head>Capitulum 16</head>
                    <p>De cupiditate clericorum uitanda.</p>
                    <p>Et quoniam quorundam usque adeo inualuit cupiditas quod sub pretium nitantur redigere inadpreciabilem sacramentorum graciam, uolentes a ministris ecclesie cupiditatem que est radix omnium malorum extirpare, prohibemus districte ne pro sacramentorum uel sacramentalium dispensacione aliquid exigant, set gratis dent quod gratis acceperunt.</p>
                    <p>Inhibemus eciam sub pena suspensionis ne sacerdos aliquid exigat pro exequiis mortuorum uel benediccione nubentium siue pro edictis faciendis siue pro testimonio pro matrimonio ferendo siue pro matrimonio celebrando.</p>
                </div>
                <div>
                    <head>Capitulum 17</head>
                    <p>De consuetudine ecclesie laudibili et obseruanda.</p>
                    <p>Et quoniam quidam laici laudabilem consuetudinem erga sanctam ecclesiam pia deuocione fidelium introductam ex fermento heretice prauitatis nituntur infringere sub pretextu catholice puritatis, sicut precipimus prauas exacciones super hiis non fieri, ita pias et laudabiles consuetudines precipimus obseruari; et qui maliciose nituntur laudabilem consuetudinem immutare, per uos connita ueritate compescantur, sicut in concilio statutum est. Et pro interragio corpus sepeliri non differatur, set post sepulturam si quid datum fuerit in elemosinam recipiatur.</p>
                </div>
                <div>
                    <head>Capitulum 18</head>
                    <p>Ne misse uenales fiant.</p>
                    <p>Preterea uenalitatem missarum districte inhibentes, precipimus ne pro annualibus uel tricennalibus missarum faciendis laici uel alii aliquid dare uel legare in testamento cogantur; et ne super hoc aliqua paccio uel exaccio uera uel sub aliqua specie palliata a sacerdotibus uel aliis fiat mediatoribus prohibemus.</p>
                    <p>Et ne superflua multitudine talium annualium quandoque se honerent sacerdotes, ad que explenda honeste sufficere non possunt, et propter que ipsos oportet sub certo precio conduccionis habere sacerdotes uel ea uendere aliis facienda ut se exhonerent, id decetero fieri sub pena suspensionis prohibemus.</p>
                </div>
                <div>
                    <head>Capitulum 19</head>
                    <p>De usurariis et excommunicatis.</p>
                    <p>Quidam manifestos usurarios et alios nominatim excommunicatos uel interdictos, alienos eciam parochianos, contemptis propriis sacerdotibus et in eorum preiudicium ad sepulturam et ad communionem eucharistie, et precipue in solempnitatibus sanctorum, et ad confessionem uel alia sacramenta, irrequisita prelati sui licencia, recipere presumunt; quod de cetero fieri prohibemus. Et si ab aliquo attemptatum fuerit, ad dampna resarcienda illi ecclesie cui iniuriatum est compellatur.</p>
                </div>
                <div>
                    <head>Capitulum 20</head>
                    <p>De sacramento baptismatis.</p>
                    <p>Cum baptismus ianua sit omnium sacramentorum et prima tabula post naufragium, quam sit necessarium patet ex uerbis domini dicentis: Nisi quis renatus fuerit ex aqua et spiritu sancto non non intrabit in regnum dei.</p>
                    <p>Ab hac generalitate nec etas nec sexus excluditur; et ita apparet quod baptismus generalior est et utiliorc quamd circumcisio cuius loco successit, cum tam uiri quam femine baptizentur, tantum autem uiri olim circumcidebantur.</p>
                    <p>Quod autem efficacior sit et utilior nunc baptismus quam olim circumcisio apparet; nam de efficacia circumcisionis dicitur: Anima cuius prepucii caro circumcisa non fuerit, peribit de populo suo.</p>
                    <p>Ecce dicitur quod peribit incircumsisa set non dicitur quod saluabitur propter circumcisionem.</p>
                    <p>Sic ergo dampnacionis uitatur periculum, set non peruenitur ad regnum celorum. De uirtute autem et efficacia baptismi dicitur: Nisi quis renatus fuerit ex aqua et spiritu sancto, non intrabit in regnum celorum; quasi diceret: Qui renatus fuerit ex aqua et spiritu sancto intrabit in regnum celorum, quod usque ad mortem Christi fuit omnibus clausum.</p>
                    <p>Set propter sacramentum baptismi Christi sanguine rubricati, culpa remittitur, periculum uitatur, ad regnum celorum peruenitur, cuius ianuam Christi sanguis fidelibus suis misericorditer reserauit.</p>
                    <p>Absit autem quod uniuersi paruuli pereant quorum cotidie tanta multitudo moritur, quoniam et ipsis misericors deus qui neminem uult perire, aliquod remedium procreauit ad salutem; qui, cum multitudinem peccatorum non habeant, peccato originali quo tenentur per uirtutem baptismi mundantur.</p>
                    <p>Duplex enim est peccatum, originale, quod absque consensu contrahitur, et actuale, quod committitur cum consensu.</p>
                    <p>Originale igitur, quod sine consensu contrahitur, per vim remittitur sacramenti. Actuale uero, quod cum consensu contrahitur, sine consensu minime relaxatur.</p>
                    <p>Set uideri posset alicui quod tantum duo sufficiant ad salutem, scilicet fides et baptismus, et quod sine hiis non sit salus.</p>
                    <p>Nam dicitur: Qui crediderit et baptizatus fuerit, hic saluus erit.</p>
                    <p>Ecce duo, fides et baptismus, necessaria ad salutem; et subiungitur: Qui uero non crediderit condempnabitur.</p>
                    <p>Ecce alterum eorum sufficit ad condempnacionem; set fides in puero esse non uidetur, et ita non saluabitur.</p>
                    <p>Ad quod dicitur quod in fide saluatur patrinorum, quia sicut aliunde contrahitur, ita aliunde curatur.</p>
                    <p>Uel potest sane dici quod pueri credunt non propter usum fidei set propter habitum quem suscipiunt in baptismo.</p>
                    <p>Cum ergo tanta sit uirtus et efficacia huius sacramenti et cum ab ipso domino sit institutum et eius sanguine rubricatum, precipimus quod cum honore et reuerencia magna celebretur hoc sacramentum et magna cautela, maxime in distinccione et prolacione uerborum, in quibus tota uis consistit sacramenti et salus puerorum.</p>
                    <p>Hec autem est forma: Ego baptizo te in nomine patris et filii et spiritus sancti; et in romano uel anglico sub eadem forma.</p>
                    <p>Doceat sacerdos frequenter laicos debere pueros baptizare in necessitate, patrem eciam et matrem in necessitate sine preiudicio matrimonii.</p>
                </div>
                <div>
                    <head>Capitulum 21</head>
                    <p>Quod nichil exigatur pro baptismate.</p>
                    <p>Pro baptismo nichil omnino exigatur, set siquid offertur gratis accipiatur. Fontes sub sera clausi teneantur propter sortilegia.</p>
                    <p>Crisma similiter et sacrum oleum sub claue custodiantur.</p>
                    <p>Si uero is ad quem spectat custodia ea incaute reliquerit, tribus mensibus ab officio suspendatur; et si per eius incuriam nefarium aliquid contigerit, grauiori subiaceat ulcioni.</p>
                </div>
                <div>
                    <head>Capitulum 22</head>
                    <p>Quod baptisterium honestum sit.</p>
                    <p>Baptisterium habeatur in qualibet ecclesia baptismali lapideum, uel aliud competens, quod decenter cooperiatur et reuerenter conseruetur et in alios usus non conuertatur.</p>
                    <p>Aqua uero ubi baptizatus fuerit puer ultra vii dies in baptisterio non seruetur. Si uero puer domi a laico fuerit propter necessitatem baptizatus, aqua propter reuerenciam baptismi uel fundatur in ignem uel ad ecclesiam in baptisterium defferatur, et uas illud uel comburatur uel ad usus ecclesie deputetur.</p>
                </div>
                <div>
                    <head>Capitulum 23</head>
                    <p>De forma baptizandi.</p>
                    <p>Semper sacerdos interroget diligenter laicum cum in necessitate baptizauerit puerum, quid dixerit et quid fecerit.</p>
                    <p>Et sie inuenerit laicum discrete et in forma ecclesie baptizasse, siue in gallico siue in latino siue in anglico, approbet factum.</p>
                    <p>Sin autem, baptizet puerum.</p>
                </div>
                <div>
                    <head>Capitulum 24</head>
                    <p>De puero leuando de fonte.</p>
                    <p>Ad leuandum puerum de fonte tres ad plus recipiantur; in baptismo maris duo mares et una femina, femina uero a duabus feminis et uno mare suscipiatur.</p>
                    <p>Quod amplius est a malo est.</p>
                    <p>Plures tamen tanquam testes, si haberi possunt, adhibeantur propter uarias causas.</p>
                </div>
                <div>
                    <head>Capitulum 25</head>
                    <p>Ne diaconi penitenciam iniungant.</p>
                    <p>De baptismate et penitencia precipimus quod diaconi penitencias dare uel baptizare non presumant nisi in hiis casibus: cum sacerdos non potest uel absens est uel stulte uel indiscrete non uult, et mors iminet puero uel egroto.</p>
                    <p>Si uero puer baptizetur a laico, precedencia et subsequencia inmersionem expleantu a sacerdote.</p>
                </div>
                <div>
                    <head>Capitulum 26</head>
                    <p>De usu ornamentorum ecclesie.</p>
                    <p>Panni crismales non nisi in usus ornamentorum ecclesie conuertantur. Similiter alia ornamenta ecclesie que pontificalem accipiunt benediccionem nullo modo in usus prophanos deputentur.</p>
                </div>
                <div>
                    <head>Capitulum 27</head>
                    <p>De pueris inuentis.</p>
                    <p>Si uero pueros contingat cum sale expositos inueniri, baptizentur; ita tamen quod ante prolacionem istorum uerborum: Ego baptizo te in nomine patris et filii et spiritus sancti, que sola sunt de substancia baptismi et sola debent cum intencione baptizandi proferri, hec a baptizante uerba prius dicantur, nominante baptizandum et dicente: Ego non intendo te rebaptizare, set si non es baptizati, ego baptizo te in nomine patris et filii et spiritus sancti. Similiter de confirmacione, quia non debet dici iteratum quod nescitur esse collatum.</p>
                </div>
                <div>
                    <head>Capitulum 28</head>
                    <p>De muliere mortua in partu.</p>
                    <p>Si mulier mortua fuerit in partu et de hoc bene constiterit, scindatur si infans credatur uiuere, ore tamen mulieris aperto.</p>
                </div>
                <div>
                    <head>Capitulum 29</head>
                    <p>De pueris custodiendis.</p>
                    <p>Femine commoneantur ut pueros suos caute alant, et iuxta se de nocte non collocent teneros ne opprimantur; solos in domibus ubi ignis fuerit uel solos iuxta aquam sine custode non relinquant; et hoc eis omni die dominica dicatur.</p>
                </div>
                <div>
                    <head>Capitulum 30</head>
                    <p>De inquisicione pueri baptizandi.</p>
                    <p>Diligenter querat sacerdos cuius sit puer baptizandus, quis pater, que mater ut sic cognoscat et puniat fornicatores, et sic sciat qui legittimi, qui non. Uidimus enims puerum bis baptizatum propter huiusmodi omissione m.</p>
                    <p>Et quoniam propter multas causas necesse est sacerdotem huiusmodi facere interrogacionem, precipimus hoc statutum diligenter obseruari; puero autem nunquam denegetur baptismus.</p>
                </div>
                <div>
                    <head>Capitulum 31</head>
                    <p>De sacramento confirmacionis.</p>
                    <p>Cum sacramentum confirmacionis ad robur detur, sacerdotes frequenter moneant populum ad confirmacionem puerorum.</p>
                    <p>Post baptismum enim debet suscipi sacramentum confirmacionis; et publice proponatur in ecclesia quod si ultra v annos ad plus puer fuerit per negligenciam et incuriam parentum non confirmatus, tam pater quam mater ab ingressu ecclesie tam diu arceatur quousque puer confirmetur.</p>
                    <p>Simili pene subiacebit sacerdos qui circa hoc negligens extiterit.</p>
                    <p>Et si adultus in Quadragesima uel alio tempore ad confessionem uenerit nondum confirmatus, quod diligenter inquirendum est, ad episcopum mittatur confirmandus.</p>
                </div>
                <div>
                    <head>Capitulum 32</head>
                    <p>De proximitate contracta in hoc sacramento.</p>
                    <p>In hoc sacramento contrahitur proximitas spiritualis sicut in baptismo, inter illos qui suscipiunt pueros et illos quorum sunt pueri, et inter pueros susceptos.</p>
                    <p>Et hoc laicis precipimus frequenter inculcari, licet hoc a nobis eisdem dicatur in collacione huius sacramenti.</p>
                </div>
                <div>
                    <head>Capitulum 33</head>
                    <p>De sacramento penitentie.</p>
                    <p>Sacramentum autem penitentie quam sit necessarium patet ex illo ewangelio: Quorum remiseritis peccata, remittuntur eis; et quorum retinueritis,1 retenta sunt.</p>
                    <p>Set quoniam remissionem peccatorum consequimur per ueram confessionem, precipimus, sacrorum canonum statuta sequentes, ut sacerdos in penitencia danda diligenter attendat qualitatem persone, quantitatem delicti, tempus, locum, causam, et moram in peccato factam, deuocionem animi penitentis, signa contricionis.</p>
                </div>
                <div>
                    <head>Capitulum 34</head>
                    <p>De confessione coniugatorum.</p>
                    <p>Mulieribus autem coniugatis talis iniungatur penitencia unde non reddantur maritis suis suspecte de aliquo occulto crimine et enormi. Idem de uiris uxoratis obseruetur, dummodo sufficienter puniatur delictum et condigna sit satisfaccio.</p>
                </div>
                <div>
                    <head>Capitulum 35</head>
                    <p>De contractu legittimo monendo.</p>
                    <p>In confessionibus et predicacionibus sepius laicis inculcetur, et precipue maioribus solempnitatibus, quod omnis commixtio maris et femine, nisi per matrimonium excusetur, est mortale peccatum.</p>
                    <p>Et si in denunciacione huius salubris doctrine sacerdos negligens inuentus fuerit, tanquam fornicator uel consentiens fornicatoribus canonice punietur.</p>
                </div>
                <div>
                    <head>Capitulum 36</head>
                    <p>De confessione mulierum.</p>
                    <p>Confessiones mulierum audiantur extra uelum et in propatulo, quantum ad uisum, non quantum ad auditum.</p>
                    <p>Moneantur eciam laici statim in principio Quadragesime confiteri, et cito semper post lapsum, ne peccatum pondere suo trahat ad aliud.</p>
                </div>
                <div>
                    <head>Capitulum 37</head>
                    <p>Ne misse iniungantur.</p>
                    <p>Item, nullus sacerdos nomine penitentie totalis uel parcialis missas iniungere presumat; consulere tamen potest.</p>
                </div>
                <div>
                    <head>Capitulum 38</head>
                    <p>Quotiens monendi sunt parochiani ad confitendum et ad communicandum.</p>
                    <p>Confessiones ter in anno audiantur; ter in anno communicare laici moneantur, in Pascha, in Nathali, in Pentecoste.</p>
                    <p>Prius tamen preparent se per aliquam abstinenciam de consilio sacerdotis faciendam.</p>
                    <p>Quicunque autem semel in anno ad minus proprio non confessus fuerit sacerdoti, et ad minus ad Pascha eucharistie sacramentum non perceperit, nisi</p>
                    <p>de consilio sacerdotis duxerit abstinendum, et uiuens ab ingressu ecclesie arceatur et mortuus Christiana careat sepultura.</p>
                    <p>Et hoc eis frequenter dicatur.</p>
                </div>
                <div>
                    <head>Capitulum 39</head>
                    <p>De occulto crimine.</p>
                    <p>Diffamati fama publica uel uerisimilibus indiciis super crimine aliquo, de quo conuinci non possunt, moneantur semel, secundo, et tercio ut confiteantur et satisfaciant.</p>
                    <p>Si uero incorrigibiles in negacione perstiterint, indicatur eis purgacio, que occasione pecunie oblate uel promisse de die in diem nullatenus differatur, set, si parata fuerit, statim primo die recipiatur et canonum numerus obseruetur. Archidiaconus siue officialis eius contra hoc ueniens ab officio suo se nouerit suspendendum.</p>
                </div>
                <div>
                    <head>Capitulum 40</head>
                    <p>De humilitate sacerdotis.</p>
                    <p>In confessione habeat sacerdos uultum humilem et occulos in terram demissos, nec faciem respiciat confitentis, maxime mulieris, et patienter audiat quicquid dixerit et in spiritu lenitatis eum supportet et ei pro posse persuadeat pluribus modis quod integre confiteatur, aliter enim uera non est confessio. Peccata inquirat usitata singillatim, inusitata autem non nisi a longe et per circumstancias, sic ut expertis detur materia confitendi et inexpertis non detur noua occasio delinquendi.</p>
                    <p>Personarum nomina cum quibus confitens peccauerit non inquirat sacerdos, set per confessionem potest inquirere utrum clericus uel laicus uel monachus, sacerdos uel diaconus, et semper maiora maioribus reseruet.</p>
                </div>
                <div>
                    <head>Capitulum 41</head>
                    <p>De maioribus peccatis.</p>
                    <p>Sunt autem ista maiora: homicidia, sacrilegia, peccata contra naturam, incestus, stupra uirginum et monialium, iniecciones manuum in parentes, in clericos, uota fracta, et huiusmodi.</p>
                    <p>Sunt autem ista in quibus nullus nisi solus papa potestatem habet dispensandi uel eius legatus, uidelicet, inieccio manuum in clericos uel quoscunque religiosos, incendia ecclesiarum, simonia.</p>
                    <p>Absolucio autem talium in articulo mortis nulli deneganda est, saltem condicionalis.</p>
                    <p>Nichilominus rei talium prius mittendi sunt ad episcopum uel eius penitenciarium.</p>
                    <p>Semper qui mittuntur deferant secum literas continentes genus peccati et circumstancias sufficienter, uel ipse sacerdos cum eis ueniat personaliter, alioquin non recipiantur.</p>
                </div>
                <div>
                    <head>Capitulum 42</head>
                    <p>De dubitacione sacerdotum.</p>
                    <p>In dubiis semper confessor consulat episcopum aut sapientes uiros, quorum consilio certificatus securius soluat aut liget.</p>
                </div>
                <div>
                    <head>Capitulum 43</head>
                    <p>Ne sacerdos reuelet confessionem.</p>
                    <p>Nullus sacerdos ira uel odio uel metu mortis in aliquo audeat reuelare confessionem, signo uel uerbo generaliter uel specialiter, ut dicendo: Ego scio quales estis, sub periculo ordinis et beneficii.</p>
                    <p>Et si conuictus fuerit, absque misericordia degradabitur.</p>
                </div>
                <div>
                    <head>Capitulum 44</head>
                    <p>De restitucione rerum ablatarum.</p>
                    <p>In furto, rapina, usura, fraude, caueant sibi sacerdotes ne iniungant penitencias, uidelicet, missarum, elemosinarum, pro talibus peccatis, set iniungant primo restitucionem, quia non dimittitur peccatum nisi restituatur ablatum.</p>
                </div>
                <div>
                    <head>Capitulum 45</head>
                    <p/>
                    <p>Audita confessione semper interroget confessor confitentem si uelit abstinere ab omni peccato mortali, aliter ueros non absoluat eum, nec iniungat ei penitenciam, ne inde confidat, set moneat quod interim faciat quicquid boni poterit, ut deus cor eius illustret ad penitenciam, et consulat ne corpus Christi in tali statu percipiat.</p>
                </div>
                <div>
                    <head>Capitulum 46</head>
                    <p>De confessione per capitulum.</p>
                    <p>Statuimus insuper ut persone, uicarii, et sacerdotes annuales confiteantur illis qui per singula capitula ad hoc auctoritate nostra fuerint deputati.</p>
                    <p>Sint autem in quolibet capitulo duo confessores qui confessiones audiant sacerdotum et aliorumclericorum frequenter.</p>
                    <p>Si qua uero dubia fuerint que per eos expediri nequeant uel si quis sacerdotum eis ob aliquam causam confiteri noluerit, ad penitenciarium episcopi principalem recurrant.</p>
                    <p>Si uero neutri eorum uoluerit reuelare peccatum, episcopo confiteatur uel alicui eius auctoritate.</p>
                </div>
                <div>
                    <head>Capitulum 47</head>
                    <p>De inquisitoribus.</p>
                    <p>Sint eciam in quolibet decanatu duo uel tres uiri deum habentes pre occulis qui excessus publicos Prelatorum, personarum, et aliorum clericorum ad mandatum domini episcopi uel eius officialium ipsis denuntient.</p>
                </div>
                <div>
                    <head>Capitulum 48</head>
                    <p>De decimis recte dandis.</p>
                    <p>Decimas autem de omnibus que per annum renouantur, et maxime consuetas decimas, dandas decreuimus et districte precipimus, ita ut occasione mercedis seruientium uel messorum ecclesie decima parte non frustrentur.</p>
                </div>
                <div>
                    <head>Capitulum 49</head>
                    <p>De pena detinentium decimas.</p>
                    <p>Item, detentores autem decimarum consuetarum, si semel, secundo, uel tercio commoniti excessum suum non emendauerint, usque ad satisfaccionem condignam per censuram ecclesiasticam compellantur.</p>
                    <p>Cum autem hii qui decimas detinuerint uel surripuerint ad penitenciam accesserint, non admittantur nisi per se uel sufficientem procuratorem in manu sacerdotis illi cui decime debentur competenter satisfaciant.</p>
                </div>
                <div>
                    <head>Capitulum 50</head>
                    <p>De recta sorte fructum danda.</p>
                    <p>Inhibeatur frequenter ne pignus retinere contendat quispiam, postquam de fructibus sortem perceperit, deductis expensis, quoniam usura est.</p>
                </div>
                <div>
                    <head>Capitulum 51</head>
                    <p>De premonicione excommunicacionis.</p>
                    <p>Sacro approbante concilio prohibemus ne quis aliquando excommunicacionis sentenciam, nisi competenti monicione premissa et presentibus personis idoneis per quas sufficienter si necesse fuerit possit probari monicio, auctoritate propria promulgare presumat.</p>
                    <p>Quod si contra presumpserit, eciam si iusta fuerit ex causa sentencia ingressum ecclesie per mensem sibi nouerit interdictum, alia nichilominus pena multandus, prout superiori uisum fuerit expedire.</p>
                </div>
                <div>
                    <head>Capitulum 52</head>
                    <p>De solempni excommunicacione.</p>
                    <p>Singulis autem annis in tribus solempnitatibus maioribus sollempniter excommunicati denuntientur in genere sorciarii, testes periuri super sacrosancta ewangelia, incendiarii, raptores publici, maliciose impedientes execucionem racionabiliumtestamentorum.</p>
                </div>
                <div>
                    <head>Capitulum 53</head>
                    <p>De falsis testibus et periuratis.</p>
                    <p>Testes autem qui scienter periurant superi sacrosancta ewangelia propter lucrum proprium uel dampnum aliorum, per quorum testimonia, sicut frequenter contingit, aliquis amittit uitam uel membrum, uel exhereditatur uel ecclesia suo iure defraudatur, non absoluantur, nec eis penitencia nisi a nobis uel penitenciario nostro iniungatur, nisi in mortis articulo, et tunc accepta caucione quod ad nos accedent restituta eis sanitate, recepturi de periurio condignam penitenciam.</p>
                    <p>Idem precipimus fieri de hiis qui maliciose racionabilium testamentorum inpediunt execucionem.</p>
                </div>
                <div>
                    <head>Capitulum 54</head>
                    <p>De pena communicantium cum excommunicatis.</p>
                    <p>Ne ecclesiastice sententie rigor uilescat, precipimus quod qui scienter communicant nominatim et publice excommunicatis tam diu arceantur ab ingressu ecclesie quam diu talibus communicasse conuinci poterunt, nisi citius resipiscant, saluo tenore canonis, xi, questio ultima: Quoniam multos.</p>
                </div>
                <div>
                    <head>Capitulum 55</head>
                    <p>De sacramento redempcionis.</p>
                    <p>Sequitur de sacramento nostre redempcionis quod uiaticum siue eucharistia dicitur.</p>
                    <p>Nam sicut solent homines peregre profecturi amicos suos conuocare atque conuiuium letitie eis preparare, sic dominus noster Iesus Christus peregre proficiscens, id est, de mundo transiturus ad patrem, discipulis suis conuiuium preparauit, corpore et sanguine suo eos ueraciter reficiens sub speciebus panis et uini transubstanciatis, pane in corpus et uino in sanguinem, potestate diuina.</p>
                    <p>Et hoc utique sacramentum conficiendi potestatem recipit quilibet sacerdos qui rite fuerit ordinatus secundum claues ecclesie, quas ipse dominus concessit apostolis et eorum successoribus.</p>
                    <p>Uos igitur sic sacrosancte mense communicare debetis ut nichil prorsus de ueritate corporis et sanguinis ambigatis.</p>
                    <p>Hoc enim ore sumitur quod fide creditur, et frustra Amen respondetur a quibus de eo quod accipitur aliter sentitur.</p>
                    <p>Insuper debetis instruere laicos quotiens communicant quod de ueritate corporis et sanguinis Christi nullo modo dubitent.</p>
                    <p>Nam hoc accipiunt proculdubio sub panis specie quod pro nobis pependit in cruce, hoc accipiunt in calice quod effusum est de Christi latere; hoc bibunt, ut dicit Augustinus, credentes quod prius fuderunt seuientes.</p>
                </div>
                <div>
                    <head>Capitulum 56</head>
                    <p>De effectu eucharistie.</p>
                    <p>Uis autem et uirtus et effectus huius sacramenti uerbis domini euidenter exprimitur: Panis quem ego dabo caro mea est; et: Caro mea uere est cibus et sanguis meus uere est potus; et: Si quis manducauerit meam carnem et biberit meum sanguinem, uiuet in eternum.</p>
                    <p>Uerum cum alibi dicitur: Qui manducauerit carnem domini et biberit eius sanguinem indigne, reus erit corporis et sanguinis domini, terrere nos poterit hec terribilis sentencia.</p>
                    <p>Propter hoc, filii karissimi, audite consilium apostoli quod tale est: Probet seipsum homo-id est, mundet per confessionem et sanctificet se- et sic de pane illo edat et de calice bibat.</p>
                    <p>Et sicut filii Isrel in esu agni tipici renes suos accingebant, ita et uos renes uestros accingatis, id est, totam carnis delectacionem in uobismetipsis extinguatis et in aliis extinguendam doceatis.</p>
                    <p>Ad uestrum namque spectat ministerium per misterium corporis et sanguinis domini peccatores ad diuinam reuocare graciam, pro uiuis et mortuis offerre sacrificia, que pro ualde bonis sunt graciarum acciones, pro non ualde malis sunt propiciaciones.</p>
                    <p>Omnibus autem pro quibus fiunt ad hoc prosunt, ut dicit Ambrosius, ut plena fiat remissio uel certe tollerabilior dampnacio.</p>
                    <p>Cum ergo tam excellentissimi sacramenti sitis dispensatores, cum inter deum et homines sitis constituti mediatores, placabitur proculdubio deus uobis, et aliis pro uobis, et exaudiet deus excercituum uota uestra, si placeat ei uita uestra. Alioquin, ut dicit Gregorius, si is qui ad intercedendum mittitur displicet, irati animus ad deteriora prouocatur.</p>
                    <p>Unde cum magna reuerencia et deuocione et mundicia tractandum est sacramentum corporis et sanguinis domini.</p>
                    <p>Et propter hoc districte precipimus quod sacerdotes, circa ea que ad substanciam sacramenti corporis et sanguinis domini pertinent, sint diligentes, prouisuri quod eucharistia in munda pixide conseruetur, nec ultra vii dies seruentur hostie consecrate, set qualibet septimana die dominica innouentur, ita quod post percepcionem hostie recenter consecrate ante sumpcionem sanguinis dominici reseruate hostie a missam celebrante sumantur, uel ab aliquo innocente munde et honeste uite, habeaturque certitudo circa hostiam consecratam, ut non sumatur pro consecrata non consecrata.</p>
                </div>
                <div>
                    <head>Capitulum 57</head>
                    <p>De canone scripto et correcto.</p>
                    <p>Item precipimus quod omnes sacerdotes habeant canonem misse secundum consuetudinem Saresbiriensis ecclesie correctum, et ut uerba canonis in missa rotunde et distincte dicantur.</p>
                    <p>Similiter omnes hore et omnia officia aperte et distincte dicantur, ita quod ex nimia festinacione uerba non precidantur uel sincopentur.</p>
                </div>
                <div>
                    <head>Capitulum 58</head>
                    <p>Singulis diebus nisi maior urgeat necessitas dicatur pro defunctis Placebo et Dirige.</p>
                    <p>Pie recordacionis affectu ducti precipimus quod singulis diebus nisi maior urgeat solempnitas dicant sacerdotes pro defunctis Placebo et Dirige et commendacionem animarum in singulis ecclesiis.</p>
                    <p>Quod si non fuerit obseruatum, sacerdotes usque ad condignam satisfaccionem suspendantur.</p>
                </div>
                <div>
                    <head>Capitulum 59</head>
                    <p>De reuerencia habenda in eleuacione eucaristie.</p>
                    <p>Moneantur laici quod reuerenter se habeant in consecracione eucharistie, et flectant genua maxime in tempore illo quando post eleuacionem hostia sacra dimittitur.</p>
                </div>
                <div>
                    <head>Capitulum 60</head>
                    <p>Ne sacerdos osculetur hostiam pacem dando.</p>
                    <p>Item, in celebracione misse hostiam consecratam pacem daturus sacerdos ori</p>
                    <p>suo non admoueat, quia ante percepcionem eam ore suo tangere non debet.</p>
                    <p>Si uero de patena sicut quidam faciunt eam sumat, post celebracionem misse tam patenam quam calicem faciat aqua perfundi, uel solum calicem si eam non sumat de patena.</p>
                    <p>Habeatque sacerdos iuxta altare pannum mundissimum alio panno circumdatum undique, et honeste ac decenter coopertum, in quo, post sumpcionem sacramenti salutaris, digitos cum labiis tergat ablutos.</p>
                </div>
                <div>
                    <head>Capitulum 61</head>
                    <p>De bina celebracio.</p>
                    <p>Item, si sacerdos necesse habuerit bis in die aliquo casu celebrare, quod nisi in die Natiuitatis uel Resurreccionis dominice uel quando corpus aliquod presens est in ecclesia tumulandum uel aliqua euidens necessitas urgeat fieri prohibemus, post celebracionem primam et sanguinis sumpcionem nichil infundatur calici quod a celebrante sumatur, set tantum post celebracionem subsequentem. Post primam uero celebracionem diligentissime absorbeantur stille de calice, et quod fuerit digitis in calice superfusum reseruetur in uase mundo ad hoc specialiter deputato, et post secunde misse celebracionem sumatur, nisi forte in prima celebracione assit diaconus uel alius minister honestus uel innocens aliquis qui loturam illam sumere possit absque conscientie sue lesione.</p>
                    <p>Et hoc precipimus fieri quotiens in diuersis ecclesiis oportebit ipsum celebrare.</p>
                    <p>In sacramento autem dominici sanguinis maior pars uini et modicum aque ponatur.</p>
                </div>
                <div>
                    <head>Capitulum 62</head>
                    <p>Ne eucharistia detur secretius inpenitenti.</p>
                    <p>Prohibemus eciam ne communio eucaristie detur secreto impenitenti, cum publice et instanter danda sit petenti, dum modo occultum fuerit eius delictum.</p>
                </div>
                <div>
                    <head>Capitulum 63</head>
                    <p>De puerperio mulierum.</p>
                    <p>Item, quando mulieres post puerperium uenerint ad purificacionem, sacerdotes eis dent tantummodo panem benedictum, et corpus domini nullo modo eis proponant, nisi expresse petant et prius confesse fuerint.</p>
                </div>
                <div>
                    <head>Capitulum 64</head>
                    <p>De eucaristia ad egrum ferenda.</p>
                    <p>Hiis adicimus quod cum eucharistia ad egrum fuerit deferenda, habeat sacerdos aliam pixidem mundam et honestam, in qua sit bursa mundissima, et in ea deferat corpus dominicum ad egrotum, lintheo mundo superposito et lucerna precedente, nisi eger ualde remotus fuerit, et cruce similiter si fieri potest, nisi forte fuerit crux ad alium egrum, a precedente quoque tintinnabulo ad cuius sonitum excitetur deuocio fidelium.</p>
                    <p>Habeatque sacerdos semper secum orarium siue stolam quando cum eucharistia, sicut diximus, uadit ad egrotum.</p>
                    <p>Et si eger remotus non fuerit, in suppellicio ad ipsum decenter accedat. Habeatque uas argenteum uel stagneum ad hoc specialiter deputatum, quod semper secum deferat ad egrotum, ut in eo egro dare ualeat post sumptam eucharistiam suorum loturam digitorum.</p>
                </div>
                <div>
                    <head>Capitulum 65</head>
                    <p>De eodem.</p>
                    <p>Ad hec innouantes predecessorum nostrorum statuta precipimus quod quelibet ecclesia habeat calicem argenteum cum uasis decentibus et honestis, sindonem mundam et candidam congruentis amplitudinis, lintheamina et alia ornamenta que ad altaris officium spectant honesta, libros ad psallendum et legendum idoneos, et sacerdotalia uestimenta sufficiencia pariter et honesta; et qui ministrant sacerdoti in altari suppelliciis induantur.</p>
                </div>
                <div>
                    <head>Capitulum 66</head>
                    <p>De mundicia uasorum et ornamentorum omnium.</p>
                    <p>Et quoniam absurdum uidetur in sacris sordes negligere, que</p>
                    <p>dedecerent eciam in prophanis, precipimus districte quod uasa ministerii et uestimenta ministrorum et pallas altaris necnon et ipsa corporalia nitida et munda custodiant, que propter quorundam incuriam aliquando propter sordes quibusdam sunt horrori.</p>
                    <p>Superaltaria quoque nimis stricta non habeant, super que periculose celebratur, set competenter ampla.</p>
                    <p>Suppelletilia quoque in ecclesiis non admittant nisi propter hostiles incursus aut repentina incendia seu alias necessitates urgentes, sic tamen ut necessitate cessante res in pristina loca deportentur.</p>
                </div>
                <div>
                    <head>Capitulum 67</head>
                    <p>Ne ornamenta ecclesie alienentur.</p>
                    <p>Item, prohibemus ne calices ecclesiarum uel uasa altaris siue uestes uel libri ecclesiastici uel ecclesiastica tenementa uendantur uel pingnori obligentur uel aliquo modo alienentur ab ecclesiis nisi in casibus concessis et de licencia nostra, forma ecclesiastica et canonica obseruata.</p>
                    <p>Si uero secus actum fuerit, irritum habeatur.</p>
                    <p>Scribant autem sacerdotes in missalibus et in aliis libris possessiones et reditus ecclesie et nomina librorum et uestimentorum et ornamentorum ecclesie, nec ipsi nec parochiani sui sine consensu nostro aliquid alienare presumant de hiis que sunt ecclesie.</p>
                </div>
                <div>
                    <head>Capitulum 68</head>
                    <p>De defectibus suplendis et de pena archidiaconorum in hoc negligentium.</p>
                    <p>Item, uolumus quod hec constitucio inuiolabiliter obseruetur: uidelicet, si alicuius ecclesie rector decesserit, ecclesia sua relicta sine indumentis sacerdotalibus competentibus uel sine libris uel sine utrisque, uel si forte domos ecclesie reliquerit dirrutas uel ruinosas, de bonis eius ecclesiasticis tanta porcio deducatur que sufficiat ad comparandum hec et ad defectus ecclesie supplendos.</p>
                    <p>Idem statuimus circa illos uicarios qui soluendo modicam pensionem omnes habent ecclesie prouentus; nam cum ad premissa teneantur, satis talis porcio deducta poterit et debet inter debita computari.</p>
                    <p>Semper racionabilis consideracio sit ad facultates ecclesie cum deducenda fuerit hec porcio.</p>
                </div>
                <div>
                    <head>Capitulum 69</head>
                    <p>De eodem.</p>
                    <p>Nullus ecclesie rector nobis subiectus decimas ecclesie sue preuendere presumat ante Pascha, cum ex tunc secundum consuetudinem fructus cedere debeant ad debita uel legata soluenda.</p>
                    <p>Si uero archidiaconus uisitare ecclesias neglexerit et uiuente rectore deffectus competenter supplere distulerit uel dissimulauerit, si eodem defuncto non existat unde de bonis defuncti suppleri possint, in penam negligence sue de bonis propriis eos supplere compellatur, penam nichilominus non euitaturus canonicam si superioris sui auctoritate facta superueniens inquisicio ipsum aliquando in uisitacionis officio negligentem inuenerit uel dissimulantem.</p>
                    <p>Set et in hiis casibus similiter racionabilis habenda est consideracio et ad facultates ecclesie et ad tempus quo rector ecclesie fructus eiusdem perceperit.</p>
                </div>
                <div>
                    <head>Capitulum 70</head>
                    <p>De firmis ecclesiarum tradendis.</p>
                    <p>Item, ecclesie uel altaria sine consensu nostro uel officialium nostrorum non tradantur ad firmam, et precipue laicis quos nec ecclesias nec decimas aliquo modo tenere sacri canones permittunt.</p>
                    <p>Contractus quoque crucesignatorum et clericorum precipimus nobis uel officialibus nostris innotescere propter diuersas causas, sicut uolunt quod aliquam habeant firmitatem.</p>
                </div>
                <div>
                    <head>Capitulum 71</head>
                    <p>Ne uiri religiosi aliquem habeant ingressum in possessiones ecclesiarum sine consensu nostro.</p>
                    <p>Inhibemus eciam ne uiri religiosi maxime illas ecclesias habeant ad firmam in quibus dicunt se habere ius patronatus; adicientes ne aliquis uendat uel conferat uel ad firmam det uel pingnori obliget monachis Cisterciensis ordinis uel aliis religiosis simile eis priuilegium habentibus terras aliquas uel possessiones, nisi prius facta sufficienti caucione de indempnitate parochialis ecclesie et eciam de nostrab auctoritate.</p>
                </div>
                <div>
                    <head>Capitulum 72</head>
                    <p>De fraudulenta pensione non danda.</p>
                    <p>Item, ne cui de ecclesiasticis prouentibus modica uel magna pensio detur in fraudem, sicut in concilio prohibitum est et nos prohibemus.</p>
                    <p>Et quoniam circa huiusmodi pensiones fraus sepius solet et simoniaca prauitas perpetrari, nos ut melius obuiemus talibus morbis, presentantis et presentati interdum recipimus iuramentum quod nec promissio nec paccio illicita interuenerit et quod ecclesia amplius non dederit quam prius fuerit obligata. Similiter inhibemus ne qui prius fuit persona in eadem ecclesia fiat uicarius sine nostra licencia.</p>
                </div>
                <div>
                    <head>Capitulum 73</head>
                    <p>Ne sacerdotes extranei admittantur.</p>
                    <p>Item, inhibemus districtius ne sacerdotes ignoti, de quorum ordinacione non constat, ad diuinorum celebracionem deseruiendo ecclesiis admittantur, nisi de nostra licencia, cum per literas testimoniales uel ad testimonium bonorum uirorum nobis constiterit de eorum ordinacione et sufficienter fides facta fuerit.</p>
                    <p>Uerumptamen cum talibus infra festum sancti Michelis proximum misericorditer in officio suo dispensamus quatinus interim de ipsorum ordinacione, uita, et literatura nobis fidem faciant prout iustum fuerit sufficienter.</p>
                </div>
                <div>
                    <head>Capitulum 74</head>
                    <p>De honestis capellanis retinendis.</p>
                    <p>Monemus eciam rectores ecclesiarum ne capellanos annuos sine causa racionabili studeant amouere, maxime si honeste fuerint conuersacionis et laudabile de conuersacione sua a parochianis habeant testimonium.</p>
                </div>
                <div>
                    <head>Capitulum 75</head>
                    <p>De pena consentientium indignis.</p>
                    <p>Et si de incontinencia parochialis sacerdotis scandalum ortum fuerit, cum circa hoc uigilans debeat esse rector ecclesie, si per famam uel per inquisicionem nobis prius de hoc constiterit quam per rectoris denunciacionem, tanquam conscius punietur, fructibus ecclesiasticis unius anni priuandus in pias causas distribuendis.</p>
                    <p>Sane de uicariis perpetuis statuimus, et tam personas quam uicarios quam annuos sacerdotes grauiter puniendos decreuimus, nisi super denunciacione excessuum, et precipue incontinentie, in quibus notabiles clerici inuenti fuerint, in suis parochiis fuerint uigilantes.</p>
                </div>
                <div>
                    <head>Capitulum 76</head>
                    <p>Ne predicatores admittantur.</p>
                    <p>Prohibemus ne sine literis nostris ad fidelium elemosinas postulandas aliquis admittatur Predicator, nisi litere nostre nomen eius exprimant et expresse contineant quod ei damus licenciam predicandi.</p>
                    <p>Negotium uero et necessitatem pro qua aduenit bene poterit populo demonstrare, licet predicandi licenciam non habeat, dum tamen sicut diximus literis nostris sit munitus.</p>
                    <p>Uolumus autem ut sacerdos ecclesie in qua predicatur peccuniam collectam accipiat, et saluo custodiat sub testimonio duorum uirorum fidedingnorum, quousque de mandato nostro illi loco pro quo fuit collata et collecta deferatur.</p>
                </div>
                <div>
                    <head>Capitulum 77</head>
                    <p>Ne pro spirituali iusticia aliquid exigatur.</p>
                    <p>Prohibemus archidiaconis, officialibus, decanis ne pro iusticia facienda, differenda, uel acceleranda aliquid accipiatur, et ne pro aliquo spirituali aliquid ex paccione promittatur, detur, uel accipiatur.</p>
                    <p>Quod si fiat, tam dans quam accipiens sentencia excommunicacionis se nouerit innodandum.</p>
                </div>
                <div>
                    <head>Capitulum 78</head>
                    <p>De causis matrimonialibus.</p>
                    <p>Item, prohibemus ne archidiaconus seu decanus uel sacerdos in dubio casu, inconsulto episcopo, causam matrimonii presumat diffinire siue pro matrimonio siue contra matrimonium pronunciando, set ad episcopum semper referatur omnis matrimonii dubietas.</p>
                </div>
                <div>
                    <head>Capitulum 79</head>
                    <p>De matrimonio prohibito.</p>
                    <p>Moneant et prohibeant sacerdotes ne quisquam cum ea contrahat matrimonium quam uiuente marito suo polluit per adulterium; et hoc si adulter fidem dederit adultere de ea ducenda adhuc uiro suo uiuente, uel eciam si ipsa adultera uel adulter in mortem uiri machinati sunt.</p>
                </div>
                <div>
                    <head>Capitulum 80</head>
                    <p>De inclusis.</p>
                    <p>Moneat quilibet sacerdos uiros inclusos, si habeat in parochia sua, ne mulierculam recipiate de nocte in domo sua, similiter nec mulier masculum, nec deposita sine testimonio sacerdotis et uirorum fidedingnorum.</p>
                </div>
                <div>
                    <head>Capitulum 81</head>
                    <p>De fornicacione et adulteriis.</p>
                    <p>Ad hec quoniam de fornicacionibus, adulteriis, et incestuosis commixtionibus et aliis flagitiis in prebendis et ecclesiis prebendalibus frequenter commissis clamor ad aures nostras ascendit et ad aures domini sabaoht timemus ascendisse, que ad commonicionem et iussionem episcopi, secundum statuta concilii, infra terminum competentem per capitulum corrigi debent, ne de manibus nostris sanguis animarum requiratur districte auctoritate concilii precipimus quod infra festum sancti Iohannis ea que correccione indigent per capitulum corrigantur; alioquin, deum habentes pre oculis, ex tunc prout animarum cura requirit, pro officii nostri debito quod nostrum erit faciemus.</p>
                </div>
                <div>
                    <head>Capitulum 82</head>
                    <p>De commendacione matrimonii.</p>
                    <p>Studeant sacerdotes summopere et multipliciter matrimonium commendare per dingnitatem et bona ipsius matrimonii, amplexus fornicarios per contrarium reddendo detestabiles, confidenter asserentes matrimonium inter alia sacramenta coad originem primum et primo institutum ab ipso domino in paradiso.</p>
                    <p>Et cum bona matrimonii sint fides, proles, et sacramentum, fides thori, proles ad cultum dei, sacramentum Christi et ecclesie, apparet quod in hac uita maxime desiderabile, bonum, et priuilegiatum est matrimonium.</p>
                    <p>Nam sola proles ex matrimonio legittimo suscepta a dingnitatibus tam ecclesiasticis quam ciuilibus non est exclusa, cum tamen aliter geniti repellantur tanquam spurii.</p>
                </div>
                <div>
                    <head>Capitulum 83</head>
                    <p>De reuerencia matrimonii.</p>
                    <p>Propter hoc precipimus quod matrimonia cum honore celebrentur et reuerencia, non cum risu et ioco, non in tabernis, potacionibus publicis seu commessacionibus.</p>
                    <p>Nec quisquam annulum de iunco uelc alia vili materia uel preciosa iocando manibus innectat muliercularum, ut liberius cum eis fornicetur, ne dum iocari se putat, honeribus matrimonialibus se astringat.</p>
                    <p>Nec de cetero alicui fides detur de matrimonio contrahendo, nisi coram sacerdote et tribus aut quatuor personis fidedingnis, propter hoc conuocatis.</p>
                    <p>Quod si secus actum fuerit, et fides pro nulla habeatur et carnalis copula eciam si sit subsecuta.</p>
                    <p>Nichilominus quoniam non mediocriter turbant ecclesiam dei et pericula animabus ingerunt taliter contrahentes, statuimus ut tales ad nos transmittantur et nos illos ad apostolicam sedem transmittemus, tanquam perturbatores ecclesiastice pacis et contemptores ecclesiasticorum mandatorum.</p>
                    <p>Et hoc statutum precipimus omni die dominico populo denunciari.</p>
                </div>
                <div>
                    <head>Capitulum 84</head>
                    <p>De recta forma contrahenda.</p>
                    <p>Item, precipimus quod sacerdotes doceant personas contrahentes hanc formam uerborum in gallico uel anglico: Ego .N. accipio te in meam.</p>
                    <p>Similiter et mulier dicat: Ego .N. accipio te in meum.</p>
                    <p>In hiis enim uerbis consistit uis magna et matrimonium contrahitur. Nec sine trina denunciacione in ecclesia facta publice et sollempniter presumat sacerdos aliquas personas coniungere matrimonialiter; pro quibus denunciacionibus faciendis nichil omnino exigatur.</p>
                    <p>Et si utraque persona coniungenda fuerit omnino incongnita, nullo modo prestet sacerdos auctoritatem tali contractui, nisi prius ei legittime constiterit quod persone legittime fuerint ad contrahendum.</p>
                    <p>Similiter si altera illarum fuerit incongnita, habeat literas testimoniales quod legittime possit contrahere et quod trina denunciacio facta fuerit in parochia illius.</p>
                </div>
                <div>
                    <head>Capitulum 85</head>
                    <p>De clandestinis matrimoniis.</p>
                    <p>Prohibemus similiter clandestina matrimonia, precipientes quod publice fiant in facie ecclesie, presente sacerdote ad hoc uocato.</p>
                    <p>Si uero secus actum fuerit non approbetur, nisi de nostra speciali auctoritate. Sacerdos qui tales coniuncciones prohibere contempserit uel talibus interesse presumpserit, uel quilibet alius regularis, secundum statuta concilii ab officio per triennium suspendatur, grauius puniendus si culpe quantitas postulauerit. Set et qui taliter copulari presumpserint, eciam in gradu concesso, hiis condigna penitencia iniungatur.</p>
                </div>
                <div>
                    <head>Capitulum 86</head>
                    <p>Ne sortilegia uel maleficia fiant in nuptiis.</p>
                    <p>In nuptiis semper prohibeatur sub pena excommunicacionis sortilegia fieri et maleficia, et sub tali pena teneantur omnes qui celant impedimenta matrimonii: uotum, ordinem, consanguinitatem, affinitatem, disparem cultum, compaternitatem.</p>
                    <p>Et hec tantum iiii personas excludit a matrimonio: compatrem, commatrem, filiolum, fratrem uel sororem spiritualem, scilicet, filium uel filiam patrini. Et ista comminacio in singulis parochiis frequenter recitetur.</p>
                </div>
                <div>
                    <head>Capitulum 87</head>
                    <p>De matrimonio consanguinitatis.</p>
                    <p>Ad hec prohibemus ne uir contrahat cum aliqua consanguinea olim uxoris sue, similiter nec uxor cum aliquo consanguineo quondam uiri sui, usque ad quartum gradum.</p>
                    <p>Item, susceptus in baptismo non contrahat cum filia suscipientis, uel ante uel post compaternitatem genita.</p>
                </div>
                <div>
                    <head>Capitulum 88</head>
                    <p>De prouisione mulieris pregnantis.</p>
                    <p>Item, moneant sacerdotes mulieres pregnantes de parochia sua ut, cum tempus partus instare intelligunt, sibi prospiciant ut aquam promptam habeant et paratam, et propter iminens periculum locute fuerint de confessione cum sacerdote, ne subito preocupate non possint cum uoluerint copiam habere sacerdotis.</p>
                </div>
                <div>
                    <head>Capitulum 89</head>
                    <p>De transitu coniugatorum ad religionem.</p>
                    <p>Item, doceant sacerdotes frequenter populum et prohibeant sub anathemate ne alter coniugum transeat ad religionem, nec recipiatur, nisi per nos aud nostram licenciam.</p>
                    <p>Item, moneant mulieres ne faciant uota nisi cum magna deliberacione et cum consensu uirorum suorum et consilio sacerdotum.</p>
                </div>
                <div>
                    <head>Capitulum 90</head>
                    <p>De gradibus matrimonii.</p>
                    <p>In generali concilio statutum est quod prohibicio copule coniugalis quartum consanguinitatis et affinitatis gradum decetero non excedat, quoniam sine graui dispendio animarum huiusmodi prohibicio copule coniugalis non potuit in ulterioribus gradibus generaliter obseruari.</p>
                    <p>Unde cum iam usque ad quartum gradum prohibicio copule coniugalis sit restricta, sanxitum est ut si qui contra huiusmodi prohibicionem presumpserint decetero copulari, nulla longitudine uel longinquitate deffendantur annorum, cum diuturnitas temporum peccatum non minuat set augeat.</p>
                    <p>Prohibiciones uero de coniugio de secundo et tercio affinitatis genere minime contrahendo, et de sobole suscepta ex secundis nuptiis cognacioni&quot;1 uiri non copulanda prioris uobis denunciamus auctoritate concilii abrogatas et quod tales decetero libere contrahere permittuntur.</p>
                </div>
                <div>
                    <head>Capitulum 91</head>
                    <p>De competenti termino contrahendi.</p>
                    <p>Item, cum matrimonia fuerint contrahenda in ecclesiis per presbiteros publice proponantur, competenti termino prefinito, ut infra illum qui uoluerit et ualuerit legittimum inpedimentum opponat et presbiteri nichilominus inuestigent utrum aliquod impedimentum obsistat.</p>
                    <p>Cum autem probabilis apparuerit coniectura contra copulam contrahendam, contractus interdicatur expresse donec quid fieri debeat super eo manifestis constet documentis.</p>
                    <p>Soboles uero suscepta in gradu prohibito, eciam ignoranter, prorsus illegitima censeatur, de parentum ignorancia nullum habitura subsidium, cum taliter contrahendo non expertes scientie uel saltem affectatores ignorantie uideantur. Pari modo proles illegittima censeatur, si ambo parentes impedimentum scientes legittimum preter omne interdictum eciam in conspectu ecclesie contrahere presumpserint.</p>
                    <p>Siquis autem ad impediendum legittimam copulam maliciosum impedimentum obiecerit, ecclesiasticam non efugiet ulcionem.</p>
                </div>
                <div>
                    <head>Capitulum 92</head>
                    <p>De testimonio consanguinitatis in contractu.</p>
                    <p>Item, statutum est ut in consanguinitatis et affinitatis gradibus</p>
                    <p>computandis testimonium ex auditu non ualeat nisi persone graues extiterint quibus merito fides sit adhibenda, et ante motam litem testificata didiscerint ab antiquioribus suis, non utique uno cum non sufficeret ille si uiueret, set a fide dignis et omni excepcione maioribus; cum satis uideretur absurdum illos admitti quorum repelluntur auctores.</p>
                </div>
                <div>
                    <head>Capitulum 93</head>
                    <p>De sacramento extreme unccionis.</p>
                    <p>Sacramentum uero extreme unccionis, cum sit sacramentum exeuntium, quam sit necessarium patet ex uerbis beati Iacobi, qui ait: Infirmatur quis ex uobis, conuocet sacerdotes, et cetera.</p>
                    <p>Et propter hoc precipimus quod ad sacramentum extreme unccionis moneant frequenter populum sacerdotes, in necessitate uidelicet, et non tantum diuites set pauperes, senes et minores, omnes maxime a quatuordecim annis et supra; et omnibus petentibus et penitentibus gratis exibeant hoc sacramentum in necessitate, cum fuerint humiliter requisiti.</p>
                </div>
                <div>
                    <head>Capitulum 94</head>
                    <p>De iteracione unccionis.</p>
                    <p>Item, moneant sacerdotes frequenter populum hoc sacramentum licite posse iterari, scilicet in qualibet graui infirmitate de qua metus mortis iminet. Dicant eciam et denuntient confidenter quod post susceptum sacramentum licitum est reuerti ad opus coniugale.</p>
                </div>
                <div>
                    <head>Capitulum 95</head>
                    <p>De oleo ad infirmos ferendo.</p>
                    <p>Cum reuerencia deferatur oleum sanctum ad infirmos, et eos ungant sacerdotes cum magno honore et oracionum celebritate, que ad hoc sunt ordinate; et nichil inde sicut nec pro aliis sacramentis exigatur siue a paupere siue a diuite.</p>
                </div>
                <div>
                    <head>Capitulum 96</head>
                    <p>De testamento faciendo tam clericorum quam laicorum.</p>
                    <p>Precipimus quod laicis inhibeatur frequenter ne testamenta sua faciant sine presencia sacerdotis, sicut diligunt quod uoluntates eorum ultime adimpleantur.</p>
                    <p>Inter alia eciam singuli sacerdotes infirmos suos moneant et eficaciter inducant quod fabrice Sar ecclesie memores, prout deus eis inspirauerit in testamento suo de bonis suis relinquant.</p>
                    <p>Sacerdotes eciam et clerici ad id faciendum alios exemplo suo prouocent, matricem ecclesiam suam Sar in testamento suo prout decet respicientes. Sacerdotibus autem similiter inhibemus ne testamenta sua ordinent per manum laicalem.</p>
                </div>
                <div>
                    <head>Capitulum 97</head>
                    <p>Ne persone ecclesiastice in feudo edificent laicali.</p>
                    <p>Et quoniam omnino iniustum est ut quem ecclesia recipit pauperem et extraneum in alieno efficiat diuitem et in suo recipiat fraudatorem, sacrorum canonum statuta sequentes districte precipimus quod nullus omnino qui stipendiis militat ecclesie in solo edificet laicali, uel summam uel fortunam rerum suarum ad feodum transferat laicalem, precipue illarum rerum quas consideracione ecclesie uel ecclesiasticorum beneficiorum perceperunt.</p>
                    <p>Quod si contra hoc statutum uenire presumpserit, tanquam defraudator ecclesiastice substantie quicquid, occasione talis presumpcionis, dampni uel incomodi intulerit ecclesie uel ecclesiasticis possessionibus, de cuius prouentibus dinoscitur laicalem feodum ampliasse, illi ecclesie restituat de cuius oblacionibus, elemosinis, suffragiis atque prouentibus constiterit ipsum sumptus fecisse.</p>
                </div>
                <div>
                    <head>Capitulum 98</head>
                    <p>Ne medici suadeant egris aliquid quod sit in periculo anime.</p>
                    <p>Cum anima longe preciosior sit corpore sub interminacione anathematis prohibemus ne aliquis medicorum pro corporali salute aliquid egro suadeat quod in periculum anime conuertatur.</p>
                    <p>Uerum cum ipsos ad egrotum uocari contigerit, egrum ante moneant et inducant quod medicos aduocent animarum; ut postquam infirmo fuerit de spirituali salute prouisum, ad corporalis medicine remedium salubrius accedatur.</p>
                    <p>Transgressor huius constitucionis penam in concilio statutam non euadet.</p>
                </div>
                <div>
                    <head>Capitulum 99</head>
                    <p>De propriis motibus refrenandis.</p>
                    <p>Sacerdotibus autem in periculo animarum iniungimus ut in exercendo officio suo proprios motus, scilicet rancores, odia, carnales affecciones, non sequantur, set adeo sint discreti et prouidi in precipiendo ut sub pretextu debite sibi obedientie subditos suos nullatenus scandalizent, quod quandoque contigisse cognouimus.</p>
                    <p>In causa autem pecuniaria propria autoritate alicui communionem non interdicant.</p>
                </div>
                <div>
                    <head>Capitulum 100</head>
                    <p>De regula religionis.</p>
                    <p>Quoniam religionum nimia diuersitas grauem in ecclesia dei confusionem inducit, precipimus quod qui uolunt domum hospitalem uel scenodochium fundare de nouo regulam et institucionem de nobis accipiant secundum quam religiose et regulariter uiuant.</p>
                </div>
                <div>
                    <head>Capitulum 101</head>
                    <p>De eodem.</p>
                    <p>Scriptum est: Ue soli, quia si ceciderit non habet subleuantem.</p>
                    <p>Ideo precipimus ne monachus solus moretur uel in prioratu uel in cella uel alicubi in nostro episcopatu.</p>
                    <p>Nullus eciam in monasteriis sanctimonialium diuersa habeat officia que consueuerunt esse diuisa.</p>
                </div>
                <div>
                    <head>Capitulum 102</head>
                    <p>De religione obseruanda.</p>
                    <p>Quoniam quidam apostate salutis sue inmemores, abiecto dei timore, de ordine suo egredi sine licencia Prelatorum suorum et in seculo seculariter conuersari, abiecto religionis habitu, non uerentur, precipimus archidiaconis et decanis quod monicione premissa competenti tales ad claustrum per ecclesiasticam censuram redire compellant.</p>
                    <p>Quod si nec sic ad readsumendum religionis habitum induci possint, iubemus eos comprehendi et ad agendam penitenciam in carcerem retrudi.</p>
                </div>
                <div>
                    <head>Capitulum 103</head>
                    <p>Ne turpes ludi fiant in ecclesiis uel cimiteriis.</p>
                    <p>Adhec prohibemus ne choree uel turpes et inhonesti ludi qui ad lasciuiam</p>
                    <p>inuitant in cimiteriis fiant, et ne ibi tractentur cause seculares ex consuetudine, maxime in quibus agitur de iudicio sanguinis.</p>
                    <p>Prohibemus quoque ne denunciaciones scotallorum fiant in ecclesiis per laicos uel extra ecclesias per sacerdotes uel clericos.</p>
                </div>
                <div>
                    <head>Capitulum 104</head>
                    <p>De procuracione uisitacionis.</p>
                    <p>Certum est quod procuraciones racione uisitacionis debentur; uisitacionis autem officium exercentes non debent querere que sua sunt set que Iesu Christi; predicacioni, exortacioni, correccioni, et reformacioni insistentes, ut fructum referant qui non perit.</p>
                    <p>Quapropter, sacri concilii uestigiis inherentes, precipimus quod procuraciones nullatenus dentur nisi personaliter uisitacionis officium exercentibus; et tunc eueccionum et personarum mediocritate seruata in Lateranensi concilio diffinita, hoc adibito moderamine quod, cum aliqua ecclesia per se non sufficiat ad procuracionem faciendam, due uel plures coniungantur in unam.</p>
                    <p>Qui contrauenire attemptauerit, secundum statuta concilii quod accepit reddat et ecclesie quam taliter grauauit tantumdem de suo inpendat.</p>
                </div>
                <div>
                    <head>Capitulum 105</head>
                    <p>De clericis episcopi suscipiendis.</p>
                    <p>Quoniam propter occupaciones multiplices uel inualitudines corporales seu alias causas non sufficiunt episcopi per se ministrare populo uerbum dei, in concilio statutum est ut ipsi uiros idoneos ad sancte predicacionis officium salubriter exequendum assumant, quibus, ad uos ex parte nostra uenientibus et populum uerbo et exemplo edificantibus, auctoritate eiusdem concilii precipimus cum indiguerint congrue necessaria subministretis, ne pro necessariorum defectu compellantur desistere ab incepto.</p>
                </div>
                <div>
                    <head>Capitulum 106</head>
                    <p>De magistris scolarum.</p>
                    <p>Item, precipimus quod aliquod competens beneficium magistro prebeatur qui gratis in gramatica facultate pauperes scolares instruat iuxta posse suum, ut sic et docentis leuetur necessitas et via pateat discentibus ad doctrinam.</p>
                </div>
                <div>
                    <head>Capitulum 107</head>
                    <p>De beneficio indigni priuando.</p>
                    <p>Quoniam in concilio Lateranensi primo dinoscitur esse statutum, et nuper in generali concilio euidentius fuit expressum, ut quicunque reciperet beneficium cui esset annexa cura animarum, si prius tale beneficium optinebat, eo sit ipso iure priuatus; et si forte illud retinere contenderit, utroque priuetur; archidiaconis, officialibus, et decanis precipimus districte quod tam de recipientibus quam de ecclesiis sic receptis post promulgacionem statutorum concilii nos reddant cerciores.</p>
                </div>
                <div>
                    <head>Capitulum 108</head>
                    <p>De presentacione personarum.</p>
                    <p>Precipimus omnibus patronis ecclesiarum, siue sint seculares persone siue regulares, quod cum ecclesiasticum uacauerit beneficium de ipsorum donacione uiros idoneos nobis presentent, quibus morum honestas et literarum sciencia suffragentur, sequentes iudicium racionis, non affectum carnalitatis.</p>
                    <p>Alioquin pro officii nostri debito de ecclesiis uacantibus, deum habendo pre occulis, ordinabimus.</p>
                </div>
                <div>
                    <head>Capitulum 109</head>
                    <p>Ne clerici optineant res laicales.</p>
                    <p>Sacri concilii auctoritate interdicimus uiros ecclesiasticos nichil temporale a laicis optinentes sacramentum fidelitatis laicis prestare.</p>
                    <p>Item, eadem auctoritate precipimus ne patroni uel aduocati de ecclesiis uel ecclesiasticis personis occasione aduocacionis plus usurpent quam eis in iure sit permissum et quam sacri canones eis concedunt.</p>
                </div>
                <div>
                    <head>Capitulum 110</head>
                    <p>De aduocatis et feudotariis.</p>
                    <p>Sacri nichilominus concilii prouisione diffinitum est quatinus si patroni uel aduocati aud feodotarii seu uicedomini alicuius ecclesie rectorem uel alium clericum ipsius ecclesie per se uel per alios occidere ausuc nefario presumpserint, patroni ius patronatus, aduocati aduocaciam, feodotarii feodum, uicedomini uicedominatum usque ad quartam generacionem amittant, et posteritas talium in clericorum collegium nullatenus assumatur nec in regularibus domibus alicuius prelacionis assequatur honorem.</p>
                    <p>Et hoc uolumus sepius in ecclesiis denunciari.</p>
                </div>
                <div>
                    <head>Capitulum 111</head>
                    <p>De stipendiis sacerdotum.</p>
                    <p>Cum os bouis alligari non debeat triturantis auctoritate concilii precipimus ut, non obstante aliqua consuetudine, porcio presbiteris parochialibus sufficiens assignetur.</p>
                    <p>Qui uero ad turpe compendium et stipem deformem officium sacerdotis non erubescunt assumere, tanquam uilissimos et tanquam per quos uituperatur non modicum ministerium, cum eorum habuerimus noticiam de episcopatu nostro expellemus, hanc illis penam infligentes qui sibi tales adiungere non erubescunt, quod sacerdoti substituendo in duplo maiori stipendio uel triplo, si uiderimus expedire, prouidebit, uel in propria ministret persona in illa ecclesia cui iniuriatum est.</p>
                </div>
                <div>
                    <head>Capitulum 112</head>
                    <p>De uicario parochiali.</p>
                    <p>Qui parochialem habet ecclesiam, si in ea non uelit residere, ordinet in illa perpetuum uicarium quantum in ipso est qui competentem habeat de ipsius ecclesie prouentibus porcionem.</p>
                </div>
                <div>
                    <head>Capitulum 113</head>
                    <p>De uicariis ordinandis.</p>
                    <p>Qui uero plures habuerit ecclesias parochiales ante concilium adeptas, in una resideat in ordine quem illius ecclesie cura requirit, et in aliis perpetuos ordinet uicarios.</p>
                </div>
                <div>
                    <head>Capitulum 114</head>
                    <p>De obediencia obseruanda.</p>
                    <p>Autoritate pontificali districte precipimus in uirtute obedientie quod archidiaconi constituciones istas, pro communi utilitate editas et pro correccione excessuum et reformacione morum promulgatas, faciant inuiolabiliter obseruari, transgressoribus debitam penam infligentes; prouisuri nichilominus quod prescriptas constituciones transcriptas et correctas habere faciant decanis, et decani sacerdotibus aliis infra festum proximum sancti Michelis, ut sacerdotes, ipsas frequenter habentes pre oculis, in ministeriis et dispensacionibus sacramentorum sint instrucciores et in fide recta catholica bene uiuendo firmiores.</p>
                    <p>Ualete.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
