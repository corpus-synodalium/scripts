<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Worcester</title>
                <recordID>1488</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1229</origDate>
                <dateNotes/>
                <origPlace>Worcester</origPlace>
                <diocese>Worcester</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1488</p>
                <p>Year: 1229</p>
                <p>Month: None</p>
                <p>Day: None</p>
                <p>Circa: None</p>
                <p>DatingNotes: None</p>
                <p>Place: Worcester</p>
                <p>Diocese: Worcester</p>
                <p>Province: Canterbury</p>
                <p>CountryModern: England</p>
                <p>Latitude: 52.19123</p>
                <p>Longitude: -2.22231</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: William de Blois</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 169-81</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Constituciones bone memorie domini W. de Bleis edite anno pontificatus sui undecimo.</p>
                </div>
                <div>
                    <head>Capitulum 1</head>
                    <p>Quoniam inter omnia sacramenta ecclesie illud constat esse precipuum in quo sanctissima fit confeccio corporis et sanguinis domini nostri Iesu Christi, in presenti synodo statuimus ut idem sacramentum cum summa diligencia et debita deuocione celebretur.</p>
                    <p>Circa species itaque que ad idem sacramentum exiguntur, cura diligencior adhibenda est ut scilicet oblate de puro grano frumenti fiant.</p>
                    <p>Ministri ecclesie induti suppelliciis in loco honesto sedeant quando oblatas faciunt. Instrumentum in quo oblate coquende sunt cera tantum lineatur, non oleo uel alio sagimine; oblate honestum candorem et decentem rotunditatem habentes supra mensam altaris offerantur. Uinum sani saporis, non acidum ne dum acetum, in calice infundatur; aqua modica uino admisceatur, ita quod a uino absorbeatur.</p>
                    <p>Uerba canonis in consecracione misse maxime distincte, plene et integre proferantur.</p>
                    <p>Hostie consecrate in pixide munda et honesta reponantur, nec ultra septem dies conseruentur, sed qualibet septimana innouentur.</p>
                    <p>Eukaristia, tintinnabulo sonante et lumine precedente, nisi inequalitas temporis uel loci remocio impedierit, cum debita celebritate ad infirmum deferatur et cum debita honestate infirmo detur, dante scilicet suppellicio induto et lumine cereo accenso.</p>
                    <p>Sufficiat infirmo semel in septimana corpus domini suscipere et semel in anno unccione infirmorum inungi.</p>
                </div>
                <div>
                    <head>Capitulum 2</head>
                    <p>De ornamentis ecclesiarum.</p>
                    <p>In qualibet ecclesia hec subscripta ad minus haberi debent: in ornatu altaris duo paria uestimentorum cum duobus paribus corporalium amplitudinis congruentis cum una rocheta, unum festiuale et aliud feriale in quo sacerdos altaris mortuus tumuletur, si necesse fuerit; due palle altaris, una festiualis et alia ferialis; tria lintheamina, unum benedictum ad minus; duo calices, unus argenteus in quo celebretur, alius stangneus non benedictus cum quo sacerdos altaris sepeliatur; due pixides, una argentea uel eburnea uel de opere Lemouitico uel alia idonea in qua hostie reseruentur et sub fideli custodia claui adhibita conseruentur secundum tenorem concilii, alia decens et honesta in qua oblate reponantur; duo uasa, unum uinarium et aliud aquarium; unum par candelabrorum; unum thurribulum; unum crismatorium decens et honestum et sub fideli custodia claui adhibita conseruatum secundum tenorem concilii; due cruces, una processionalis et alia ad officium mortuorum.</p>
                </div>
                <div>
                    <head>Capitulum 3</head>
                    <p>De ornatu chori.</p>
                    <p>In ornatu chori: duo superpellicia; unum uexillum; unum uelum quadragesimale; unum sacrarium immobile; una lanterna uel beta; unum tintinnabulum, cum quo corpus Christi deferetur ad infirmos preferendum et pulsandum; operimentum decens et honestum inter altare et summitatem chori; fenestre uitree, et chorus ipse decenter coopertus.</p>
                </div>
                <div>
                    <head>Capitulum 4</head>
                    <p>Corpus ecclesie.</p>
                    <p>In ornatu corporis ecclesie: corpus ipsum decenter coopertum; fenestre uitree; fons baptismalis lapideus et decenter coopertus; uas stangneum uel plumbeum ad minus ad aquam benedictam; feretrum competens ad sepulturam mortuorum; una lancea ad uexillum deferendum.</p>
                </div>
                <div>
                    <head>Capitulum 5</head>
                    <p>De cimiterio.</p>
                    <p>In ornatu cimiterii ipsum cimiterium sit decenter circumuallatum muro uel sepe uel fossato; nulla pars cimiterii edificiis occupata sit nisi tempore hostilitatis; crux decens et honesta, et in ipso cimiterio erecta, ad quam fiet processio ipso die Palmarum nisi in alio loco consueuerit fieri.</p>
                </div>
                <div>
                    <head>Capitulum 6</head>
                    <p>De ministro altaris.</p>
                    <p>Item, is qui ministrat sacerdoti in celebracione misse suppellicio induatur, et non ministret aliter.</p>
                </div>
                <div>
                    <head>Capitulum 7</head>
                    <p>Item de ecclesiis dedicatis et altaribus.</p>
                    <p>Item, in ecclesiis dedicatis annus et dies dedicacionis et nomen dedicantis et nomen sancti in cuius honore dedicata est ecclesia distincte et aperte scribantur circa maius altare, in loco ad hoc idoneo.</p>
                    <p>Idem fiat circa minora altaria.</p>
                </div>
                <div>
                    <head>Capitulum 8</head>
                    <p>De confessionibus audiendis, et quomodo sit penitencia laicis iniungenda.</p>
                    <p>Statuimus ut sacerdos ante confessionem laici penitentis instruat eum de fide secundum formam et ordinem contentam in simbolo apostolorum sub lingua ei nota.</p>
                    <p>Ut sacerdos ante confessionem penitentis moneat confortacione et exhortacione, confortacione ne desperet de magnitudine uel enormitate peccati uel de multitudine peccatorum, exhortacione ut eciam circumstancias peccati confiteatur, effundens cor suum sicut aquam coram domino.</p>
                    <p>Ut sacerdos post confessionem penitentis plenius instruat eum de septem uitiis et speciebus eorum, ut facilius reuocet ad memoriam in qua specie peccauerit.</p>
                    <p>Ut in penitencia laico iniungenda specialiter iniungatur ei ut septies in die dicat oracionem dominicam cum simbolo apostolorum, et semel in nocte.</p>
                    <p>Ut sacerdos laico iniungens penitenciam instruat eum inter cetera ut quotiens transitum facit per cimiterium dicat oracionem dominicam pro animabus omnium fidelium defunctorum quorum corpora ibi requiescunt, et transitum faciens per crucem inclinet se et dicat oracionem dominicam in honore crucifixi.</p>
                </div>
                <div>
                    <head>Capitulum 9</head>
                    <p>De periuris in causis matrimonialibus uel aliis.</p>
                    <p>Ut confitentibus se periuros in assisa domini regis uel in compurgacione super defamacione adulterii uel causa matrimonii a simplici sacerdote non iniungatur penitencia, sed ab episcopo, ad quem per sacerdotem cui confitentur sunt transmittendi.</p>
                </div>
                <div>
                    <head>Capitulum 10</head>
                    <p>Ne sacerdotes iniungant parochianis suis in confessionibus de trecenariis ab ipsis faciendis.</p>
                </div>
                <div>
                    <head>Capitulum 11</head>
                    <p>Item, sacerdotes sepius denuntient publice in ecclesia parochianis suis quod, cum ipsi ex causa infirmitatis uolunt habere medicos corporum, prius sibi consulant de salute animarum suarum, et tunc demum ad remedium corporalis medecine procedatur, secundum tenorem concilii.</p>
                </div>
                <div>
                    <head>Capitulum 12</head>
                    <p>Item, denuntient sacerdotes publice in ecclesiis quod si quis medicorum suadet aliquid alicui quod uertatur in periculum anime sue, non admittat illud, secundum tenorem eiusdem concilii.</p>
                </div>
                <div>
                    <head>Capitulum 13</head>
                    <p>Item, sacerdotes frequenter in ecclesiis publicent quod quilibet fidelis omnia sua solus peccata confiteri debet saltem semel in anno proprio sacerdoti, et ad minus semel, scilicet in Pascha, eukaristiam suscipere, secundum tenorem eiusdem concilii.</p>
                    <p>Item, si alieno sacerdoti iusta de causa peccata sua uoluerit confiteri, licenciam prius postulet a proprio sacerdote, et ipse ei licenciam concedat, saluo iure ecclesie sue.</p>
                </div>
                <div>
                    <head>Capitulum 14</head>
                    <p>Item, sacerdos caueat ne uerbo uel signo uel alio quouis modo prodat aliquatenus peccatorem; sed si prudenciori consilio indiguerit illud absque expressione alicuius persone caute requirat, secundum tenorem concilii.</p>
                </div>
                <div>
                    <head>Capitulum 15</head>
                    <p>De confessoribus clericorum.</p>
                    <p>In quolibet decanatu per capitulum loci sub periculo animarum eligantur duo sacerdotes, de quorum honestate et litteratura constiterit, quorum alteri cui uoluerit quilibet sacerdos de decanatu confessionem faciat.</p>
                </div>
                <div>
                    <head>Capitulum 16</head>
                    <p>De horis psallendis et aliis articulis contingentibus ecclesias et earum ministros.</p>
                    <p>Statuimus ut singule hore canonice psallantur ut audito uerbo ultimo uersus precedentis incipiatur sequens.</p>
                    <p>Ut nullus sacerdos bis celebret in die nisi in die Natalis domini uel Resurreccionis dominice uel corporis sepeliendi; et tunc calicis recinceracionem in prima celebracione non presumat antequam secundo celebret.</p>
                    <p>Ut in diebus dominicis et aliis festis precipuis, in quibus non nisi semel celebrandum est, missa pro defunctis non celebretur, sed missa de die.</p>
                </div>
                <div>
                    <head>Capitulum 17</head>
                    <p>Ne sacerdotes opera seruilia et ordini incongrua faciant, nec capas manicatas habeant uel manicas laciatas uel sotulares laciatos uel huiusmodi.</p>
                    <p>Ne sacerdotes ad tabernas accedant nec scotalla uel huiusmodi potaciones faciant; nec in ecclesiis huiusmodi potaciones denuntientur.</p>
                </div>
                <div>
                    <head>Capitulum 18</head>
                    <p>Ut nullus epistolam legat in ecclesia nisi fuerit subdiaconus, nisi causa necessitatis.</p>
                </div>
                <div>
                    <head>Capitulum 19</head>
                    <p>Item, nec sacerdotes pro exequiis mortuorum aut benediccione nubentium uel consimilibus pecuniam exigant uel extorqueant, contra formam concilii.</p>
                </div>
                <div>
                    <head>Capitulum 20</head>
                    <p>Ut aqua benedicta pauperibus tantum scolaribus conferatur.</p>
                </div>
                <div>
                    <head>Capitulum 21</head>
                    <p>Item, ut quelibet capella que singulis septimanis diebus pluribus uel die tantum una cantariam habet proprium ornamentum habeat tam in libris quam in uestimentis, et ita muro uel sepe uel fossato circumdetur ne ad eam pateat accessus animalium.</p>
                    <p>Ne palle altaris eciam non benedicte ad domos ornandos uel talamos nupciales uel ad alios usus communes tribuantur.</p>
                    <p>Ne quis pannos crismales in usus communes, sed tantum in usus ecclesiasticos, conuertat.</p>
                    <p>Ne tingna ecclesie dedicate et dirute ad usus communes applicentur.</p>
                    <p>Ne candele benedicte in festo Purificacionis ad usus communes expendantur; sed, si oportuerit, primo liquefiat cera et sic expendatur.</p>
                    <p>Ne cerei sophistici in ecclesiis habeantur; sed, si inuenti fuerint, confringantur.</p>
                </div>
                <div>
                    <head>Capitulum 22</head>
                    <p>Ut domus a cimiteriis eiciantur et cimiteria munda conseruentur; nec placita secularia in eis placitentur, sicut nec in ecclesiis; nec fora uenalium in ipsis excerceantur nisi in specialibus nundinis ecclesie.</p>
                    <p>Ut in dominicis diebus mercata nullatenus excerceantur.</p>
                    <p>Ut nec cantilene seculares quamdiu corpora defunctorum in domibus iacent nec choree nec lucte in eisdem fiant.</p>
                    <p>Ut nec choree nec lucte fiant prope cimiteria quamdiu matutine, missa, et uespere cantentur.</p>
                </div>
                <div>
                    <head>Capitulum 23</head>
                    <p>Ut laici non sedeant in choro inter clericos, nec crucem nec cereum deferant in processionibus nisi ex causa necessitatis.</p>
                </div>
                <div>
                    <head>Capitulum 24</head>
                    <p>Ut cum bladum in autumpno collectum fuerit, solis debilibus et egenis personis spicas remanentes colligere liceat; et quilibet sacerdos hoc denuntiet in ecclesia, et si opus fuerit, iniungat parochianis suis in confessionibus in Quadragesima.</p>
                </div>
                <div>
                    <head>Capitulum 25</head>
                    <p>Item, prohibemus sub interminacione suspensionis ne presbiteri uel clerici in sacris ordinibus constituti errabundi sint de nocte per uillas uel per prouincias, nisi causa necessitatis oporteat infirmos uisitare.</p>
                </div>
                <div>
                    <head>Capitulum 26</head>
                    <p>Item, statuimus ut rectores ecclesiarum capellanos suos annuos exhibeant in equis et uictualibus in eundo uersus synodum et redeundo, et ne aliter inter eos conueniat.</p>
                    <p>Item, ut quilibet capellanus annuus honestam et competentem habeat sustentacionem ad ualenciam trium marcarum ad minus, nisi fuerit ad mensam.</p>
                </div>
                <div>
                    <head>Capitulum 27</head>
                    <p>Ne mulieres cum peplis croceis admittantur ad aquam benedictam uel panem benedictum.</p>
                </div>
                <div>
                    <head>Capitulum 28</head>
                    <p>Ut sacerdos, quando negocia ecclesie coram parochianis suis exponat, et contradictorem inueniat qui nolit caucionem prestare quod iuri parebit in capitulo suo loci, uel coram episcopo, de eo quod obiecit, habeat potestatem interdicendi ei ingressum ecclesie; sed non relaxabitur nisi per episcopum uel eius officialem.</p>
                </div>
                <div>
                    <head>Capitulum 29</head>
                    <p>De excommunicatis et communicantibus cum eis.</p>
                    <p>Cum aliquis denunciatur excommunicatus, tam decanus loci quam capellanus cuius parochianus est denunciatus sub periculo anime sue diligentem faciat inquisicionem de communicantibus cum excommunicato, et nomina eorum episcopo uel eius officiali denuntientur.</p>
                </div>
                <div>
                    <head>Capitulum 30</head>
                    <p>Ut quando pulsatur campana pro Terra Sancta in celebracione misse, quilibet hoc audiens extra ecclesiam et intelligens genibus flexis dicat oracionem dominicam, scilicet Pater noster, pro succursu Terre Sancte.</p>
                </div>
                <div>
                    <head>Capitulum 31</head>
                    <p>De cappellanis annuis et clericis notatis vicio incontinentie.</p>
                    <p>Ne capellani annui ammoueantur infra septennium, nisi ex iusta causa et racionabili.</p>
                    <p>Ut sacerdotes annui ministrantes vicio incontinentie notati cartas suas conficiant quod de cetero honeste conuersacionis erunt et caste uiuent, sub pena pecuniaria per caucionem fideiussoriam adhibitam; ita uidelicet quod si de cetero super eodem vicio conuicti fuerint, uel quasi conuicti, in episcopatu non ministrent.</p>
                </div>
                <div>
                    <head>Capitulum 32</head>
                    <p>De fidei dacione in contractu matrimoniali.</p>
                    <p>Prohibemus sub pena suspensionis ne sacerdotes intersint fidei dacioni eciam per uerba de presenti facte in contractu matrimoniali sine denunciacione premissa.</p>
                    <p>Item, ut nec sacerdos nec eciam laicus intersint fidei dacioni facte per uerba de futuro in contractu matrimoniali; quod si intersint, tam fide obligati quam illi qui interfuerunt fidei dacioni graui pena tam spirituali quam peccuniaria puniantur.</p>
                </div>
                <div>
                    <head>Capitulum 33</head>
                    <p>Qualiter decime garbarum soluende sunt.</p>
                    <p>Statuimus ut nulle garbe de blado decimando alicui pro seruicio uel aliquo alio modo dentur, antequam decimentur; uel si date fuerint, sub interminacione anathematis computentur.</p>
                    <p>Si bladum detur ad metendum aliquibus de alia parochia maxime ad garbam aliquotam, quicquid de hoc prouenit messoribus sub interminacione anathematis computetur, antequam de campo asportetur.</p>
                    <p>Quodsi ad uillam decimari debeat, per dominum predii ad uillam deferatur et ibi decimetur.</p>
                    <p>Ut nullus laicus ecclesiasticum beneficium per se uel per alium ad firmam recipiat, uel decimas garbarum, antequam collecte fuerint, emat.</p>
                    <p>Ut de negociacione uel artificio ecclesie illius parochie in qua quis domicilium habet decimas det, licet in alia parochia negotietur uel artificio utatur.</p>
                </div>
                <div>
                    <head>Capitulum 34</head>
                    <p>De decimis prouenientibus de nutrimentis animalium.</p>
                    <p>Ne decimarum confusio prouenientium de lana et agnis et caseis omnium ecclesiarum personis amodo contencionis occasionem generet, cum consilio totius synodi nostre in episcopatu nostro statuimus quod in quacunque parochia per totum annum fuerit ouile ouium, licet oues parochie uicine limites transeant ad pascua querenda, illi ecclesie integre reddatur decima ubi fuerit earum ouile et remanencia.</p>
                    <p>Quodsi oues ab una parochia in aliam ex toto translate fuerint, et per aliquam partem anni in ea moram fecerint et per aliam in alia, ecclesie in quarum parochiis sic moram fecerint secundum quantitatem temporis et more prouentum decimacionis percipiant tam de lana tam de agnis quam de caseis; ita scilicet quod ecclesia illa in cuius parochia maior mora fuerit, uberius recipiat, illi autem in cuius parochia minorem moram fecerint secundum quantitatem temporis et more, sicut diximus, minor porcio decime remaneat.</p>
                    <p>Similiter de decimis que ex uaccis proueniunt statuendum duximus, quod ubicunque fuerit earum receptaculum, licet in uicinis parochiis pascua querant, ibi tota remaneat decima ubi fuerit earum domicilium et remanencia.</p>
                </div>
                <div>
                    <head>Capitulum 35</head>
                    <p>De ecclesiis datis ad firmam sine consensu episcopi.</p>
                    <p>Statuimus ut ecclesie certis personis deputate nulli dentur ad firmam, nisi iusta causa subfuerit et a suo episcopo approbata, et de eius consensu alicui honeste persone detur ad firmam, de quo uerisimiliter presumi debeat quod fructus ecclesie in bonos usus conuertat.</p>
                </div>
                <div>
                    <head>Capitulum 36</head>
                    <p>Ut decime feni integre reddantur uel decima pars prati in loco competenti et sine preiudicio ecclesie assignetur, nisi prius fuerit assignata.</p>
                </div>
                <div>
                    <head>Capitulum 37</head>
                    <p>Statuimus ut nullus fiat decanus nisi habeat beneficium. Ut nullus decanus habeat apparitorem nisi fuerit clericus et ad minus ordinatus in acolitum.</p>
                </div>
                <div>
                    <head>Capitulum 38</head>
                    <p>Cuiusmodi instrumenta debeant remanere post decessum personarum.</p>
                    <p>Item, cum persona uel uicarius decesserit, omnia instrumenta sua immobilia remaneant suo successori; item, una mensa cum duobus tripodibus, et maior si plures fuerint ibi inuente; item, una archa, et maior si plures fuerint inuente; item, una olla enea, et maior si plures fuerint inuente; item, una carecta, et melior si plures fuerint inuente; item, una cuua, et maior si plures fuerint inuente; item, unum doleum, et maius si plura fuerint inuenta.</p>
                </div>
                <div>
                    <head>Capitulum 39</head>
                    <p>Ne terre ecclesiarum dentur ad firmam laicis et liberis hominibus.</p>
                </div>
                <div>
                    <head>Capitulum 40</head>
                    <p>Item, cum persona uel uicarius decesserit, non fiat distribucio rerum suarum antequam constiterit episcopo uel eius officiali ipsum condidisse testamentum, et interim faciet decanus omnia bona sua fideliter conseruari.</p>
                </div>
                <div>
                    <head>Capitulum 41</head>
                    <p>Item, ne persone uel uicarii, habentes loca in quibus edificare possint in feodo ecclesiastico, in laicali edificare presumant.</p>
                </div>
                <div>
                    <head>Capitulum 42</head>
                    <p>Item, cum persona uel uicarius decesserit ante Annunciacionem beate Marie, omnes prouentus quos in terris ecclesie personaliter seminauerit percipiet; si uero ad firmam dederit, nichil habebit.</p>
                </div>
                <div>
                    <head>Capitulum 43</head>
                    <p>Prohibemus sub interminacione anathematis ne ecclesiastica persona decimas ponat in laico feodo, cum habeat feodum ecclesiasticum in quo possit eas ponere.</p>
                </div>
                <div>
                    <head>Capitulum 44</head>
                    <p>De iudeis.</p>
                    <p>Prohibemus ne iudei libros, uestimenta, uel alia ornamenta ecclesiastica loco pignoris uel alio modo recipiant; quod si fecerint, nisi commoniti ea restituerint ecclesiis de quibus surrepta fuerint, subtrahatur eis participium Christianorum secundum tenorem concilii.</p>
                    <p>Item, prohibemus sub interminacione anathematis ne mulieres christiane nutriant pueros iudeorum, nec habeant iudei seruientes mulieres Christianas, que in hospitiis eorum pernoctent.</p>
                    <p>Item, ne christiani recipiant peccuniam iudeorum ad deponendum in ecclesiis quasi res proprias ut magis saluo custodiantur.</p>
                    <p>Item, ne christiani mutuo prestent denarios iudeis, ut eos tradant ad usuram, spe lucri recipiendi.</p>
                </div>
                <div>
                    <head>Capitulum 45</head>
                    <p>De clericis coronatis captis, siue noti fuerint siue ignoti.</p>
                    <p>Item, si clericus captus fuerit habens coronam et tonsuram competentem, et litteratus fuerit, siue notus fuerit siue ignotus, moneantur captores et detentores per decanum loci ut eum libere et sine difficultate recedere dimittant, nisi forte deprehensus fuerit in manifesto delicto, et tunc exigat eum decanus loci ut ei custodiendus dimittatur auctoritate domini episcopi; quod si negatum fuerit, ammonicione premissa, eadem die excommunicentur nominatim.</p>
                    <p>Et adeantur auctores capcionis et detencionis et moneantur ut clericum captum, sicut predictum est, faciant dimitti; quod si infra triduum non fecerint, siue ciues fuerint siue burgenses, ciuitas siue burgum interdicto supponatur; si uero per constabularium siue castellanum captus fuerit et detentus clericus, predicto modo moneatur ut supradictum est de captoribus et detentoribus ciuitatis uel burgi et eodem modo fiet execucio sententie contra eum; et si necesse fuerit, adeatur uicecomes loci uel, si absens fuerit, ipse qui uices suas in absencia sua ipsius gerit, et moneatur competenter ut clericum predictum predicto modo faciat liberari; quod si infra octo dies non fecerit, supponatur terra eius interdicto; si uero terram in episcopatu non habuerit, post viii dies suspendatur ab ingressu ecclesie; post quindecim uero dies dictus uicecomes, si in predicta contumacia perseuerauerit, nominatim excommunicetur.</p>
                </div>
                <div>
                    <head>Capitulum 46</head>
                    <p>Item, si rector ecclesie pensionarius decedat circa festum sancti Michelis qui teneatur uel uiris religiosis uel alii ecclesiastice persone in aliqua pensione soluenda, statuimus ut de bonis defuncti respondeatur ei cui debetur pensio usque ad Annunciacionem beate Marie sequentem, et successor eius ab illo termino de debita pensione respondeat.</p>
                </div>
                <div>
                    <head>Capitulum 47</head>
                    <p>De cereo paschali, ad ecclesias presentandis, et actis consistorii.</p>
                    <p>Ut post diem Sancte Trinitatis fiant minores cerei de cereo paschali, qui cedant in usus altarium et pauperum mortuorum.</p>
                </div>
                <div>
                    <head>Capitulum 48</head>
                    <p>Ut nullus nisi sacerdos admittatur ad aliquam ecclesiam cuius estimacio non excedit quinque marcas, sed admissus residenciam faciat in eadem ecclesia.</p>
                </div>
                <div>
                    <head>Capitulum 49</head>
                    <p>Ut acta confecta in consistorio episcopi communiter legantur antequam recedat consistorium.</p>
                </div>
                <div>
                    <head>Capitulum 50</head>
                    <p>De decimis agnorum, uellerum, et huiusmodi, et aliis tangentibus clerum.</p>
                    <p>Ut autem in diocesi nostra uniformis sit prestacio decimarum agnorum et uellerum et ut laicis subtrahatur occasio malignandi, statuimus ut presente rectore ecclesie uel eius ministro fiat predictorum decimacio.</p>
                    <p>Quod si laici ad hoc induci non possint, per censuram ecclesiasticam ad hoc faciendum compellantur.</p>
                </div>
                <div>
                    <head>Capitulum 51</head>
                    <p>Ut quilibet capellanus curam habens animarum ad synodum ueniat et suprascriptas constituciones secum deferat, et cum lecte fuerint in synodo, de eisdem distincte et aperte respondere et cum requisitus fuerit easdem legere sciat sub pena suspensionis.</p>
                </div>
                <div>
                    <head>Capitulum 52</head>
                    <p>Ut rectores ecclesiarum qui scienter faciunt sacerdotes incontinentes deseruire ecclesiis suis pena puniantur canonica.</p>
                </div>
                <div>
                    <head>Capitulum 53</head>
                    <p>Ut rectores ecclesiarum libros habeant emendatos, quoniam per falsos libros in ecclesia multa legantur indecencia.</p>
                </div>
                <div>
                    <head>Capitulum 54</head>
                    <p>Ut sacerdotes moneant et efficaciter inducant parochianos suos ut cruces, signa uictorie nostre, que pro pace uel pro defunctis aliquando fuerint erecte et nunc iacent dirute, de nouo erigantur, quoniam male credentes coniecturam capiunt confusionis Christianorum presentis et future.</p>
                </div>
                <div>
                    <head>Capitulum 55</head>
                    <p>Ut sacerdotes predicent parochianis suis ne contra apostolum obseruent tempora et momenta.</p>
                    <p>Nolunt enim matrimonia contrahere nisi crescente luna, nec introitum noue domus sollempnizare.</p>
                </div>
                <div>
                    <head>Capitulum 56</head>
                    <p>Ut sacerdotes non sustineant in parochiis suis publicos fornicatores, uel aliquod mortale peccatum manifestum.</p>
                    <p>Quod si fecerint, puniantur tanquam pro propriis peccatis.</p>
                    <p>Idem fiat de apparitoribus decanorum.</p>
                </div>
                <div>
                    <head>Capitulum 57</head>
                    <p>Ut sacerdotes non admittant ad confessionem magnates et eorum familias in quorum capellis diuina celebrent, cum nullam receperint curam animarum ab episcopo, nec ei uel eius officiali fecerint obedienciam.</p>
                    <p>Et multi tales sunt irregulares, plures inhonesti; quidam a non suis episcopis ordinati, plures nunquam ordinem sacerdotalem receperunt.</p>
                </div>
                <div>
                    <head>Capitulum 58</head>
                    <p>Ut sacerdos uocatus ad infirmum, ut anime ipsius consulat, crucem secum deferre faciat, nisi loci remocio uel alia iusta causa impediat.</p>
                </div>
                <div>
                    <head>Capitulum 59</head>
                    <p>Ut nullus archidiaconus uel decanus dispenset cum aliquo sacerdote qui suspensus uel excommunicatus diuina celebrauerit.</p>
                </div>
                <div>
                    <head>Capitulum 60</head>
                    <p>Ut publice concubine sacerdotis uel ministrantis in sacris ordinibus aqua benedicta et panis benedictus interdicantur et pax in ecclesia non detur; et si impenitens decesserit, ecclesiastica careat sepultura.</p>
                    <p>Si sacerdos circa hec negligens fuerit et de negligencia conuictus uel confessus, amplius in episcopatu non ministret.</p>
                </div>
                <div>
                    <head>Capitulum 61</head>
                    <p>Ut quarta, quinta, et sexta feria diligens fiat ordinatorum examinacio; et circa promouendos ad sacros ordines inquiratur: si homicide uel aduocati in causa sanguinis fuerint, uel executores seuorum in publicis administracionibus, uel simoniaci, uel interuentores simoniacarum paccionum; uel si furtiue aliquem ordinem susceperint, uel a scismaticis, uel dampnatis, uel nominatim excommunicatis; si fuerint bigami, uel corruptarum mariti, uel deo consecratarum uirginum uiolatores; si seruorum filii; si a non suis episcopis preter suorum licenciam Prelatorum fuerint ordinati.</p>
                </div>
                <div>
                    <head>Capitulum 62</head>
                    <p>Ut clerici uxorati, coronati et tonsorati, a carcere liberentur per episcopum, si in tali habitu capti fuerint.</p>
                </div>
                <div>
                    <head>Capitulum 63</head>
                    <p>Ut forma baptizandi pueros tempore necessitatis talis sit: Baptizo te N. in nomine patris et filii et spiritus sancti, Amen; uel Anglica uel Gallica aut alia uerba dicantur equipollencia, et postea non rebaptizetur solempniter; sed si de predicta forma constiterit sacerdoti, suppleatur quod solet adhiberi postquam puer a fonte leuatus est.</p>
                    <p>Si autem dubitetur de forma baptismi, an sit obseruata, baptizetur sic: Si non es baptizatus, baptizo te in nomine patris et filii et spiritus sancti, Amen.</p>
                </div>
                <div>
                    <head>Capitulum 64</head>
                    <p>Ut hii qui decimas non soluunt, cum sint excommunicati ab episcopo, non absoluantur nisi ab ipso in cuius sentenciam inciderunt, uel ab eius penitenciario.</p>
                    <p>Ut hii qui decimam feni soluere contradicunt, familie sue interdicantur omnia sacramenta ecclesie, preter baptismum paruulorum et extremam penitenciam.</p>
                    <p>Ut seruientes mercenarii non cogantur decimam partem mercedis dare, nisi deductis necessariis expensis; sed ter in anno cogatur unusquisque offerre obolum ad minus.</p>
                </div>
                <div>
                    <head>Capitulum 65</head>
                    <p>Ut hii qui peccunia corrupti falsum dicunt testimonium, tanquam infames a testimonio repellantur, si super hoc fuerint conuicti uel pre iure confessi; et hoc in singulis ecclesiis per sacerdotes publice denuntietur.</p>
                    <p>Et si uilis fuerit persona, fustigetur; digniores uero persone pro modo facultatum peccuniarie puniantur secundum arbitrium ordinarii.</p>
                    <p>Eandem penam statuimus contra testium corruptores.</p>
                </div>
                <div>
                    <head>Capitulum 66</head>
                    <p>Ut bona beneficiatorum intestatorum per episcopum uel per eius officialem pro animabus ipsorum distribuantur; bona uero ministrantium in sacris ordinibus, si intestati decesserint, per archidiaconum uel per eius officialem; bona uero aliorum clericorum per personam uel eius capellanum.</p>
                    <p>Si quis uero laicus inter uiuos testamentum condiderit, et postea aliquo tempore morte preuentus fuerit, nec testamentum ante mutauerit, per executores uel per ordinarium loci, si desint executores, diligens fiat testamenti execucio, et executores negligentes canonice puniantur.</p>
                    <p>Si quis autem intestatus decesserit, dominus intestati habeat tantum quod haberet si testatus decessisset, et ecclesia loci similiter.</p>
                    <p>Reliqua uero bona ipsius defuncti secundum disposicionem ordinarii pro anima eius distribuantur peruisum domini sui uel alicuius loco suo ad hoc deputati.</p>
                </div>
                <div>
                    <head>Capitulum 67</head>
                    <p>Ut in singulis ecclesiis parochialibus quarum parochia est diffusa, duo sint capellani ad minus, pensatis pariter magnitudine parochie et ecclesie facultate; ne forte, quod absit, egrotante uno capellano aut alias debilitato, parochianis infirmantibus aut diuinis non ualentibus officiis interesse officia debita subtrahantur uel negentur ecclesiastica sacramenta.</p>
                </div>
                <div>
                    <head>Capitulum 68</head>
                    <p>Uacante ecclesia terre non iaceant inculte, sed per decanum loci excolantur, sumptibus eisdem refundendis a persona futura, etcetera.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[Â…]</p>
                </div>
            </div>
        </body>
    </text>
</root>
