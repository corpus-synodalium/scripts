<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Carlisle</title>
                <recordID>1513</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1258</origDate>
                <dateNotes/>
                <origPlace>Carlisle</origPlace>
                <diocese>Carlisle</diocese>
                <province>York</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1513</p>
                <p>Year: 1258</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: 14 April 1258x1 August 1259, with later additions</p>
                <p>Place: Carlisle</p>
                <p>Diocese: Carlisle</p>
                <p>Province: York</p>
                <p>CountryModern: England</p>
                <p>Latitude: 54.891</p>
                <p>Longitude: -2.944</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: Robert de Chaury</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 626-30</p>
                <p>EditionOther: None</p>
                <p>SourceNotes: first 77 chapters identical to statutes issued for diocese of Bath and Wells c. 1258, save for omission of cc. 40-41</p>
                <p>TranscriptionNotes: reconstruct full text once transcription of Bath&amp;Wells c. 1258 is finished</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: Cheney, Medieval Statutes of the Diocese of Carlisle, EHR 62 (1947), 52-57</p>
            </div>
            <div>
                <head>Text</head>
                <div>
                    <head>Incipit</head>
                    <p>Incipiunt constituciones per episcopum Uellensem in sua diocesi.</p>
                    <p>Quoniam sanctitudo decet domum dei, que uerbo uite mundata et abluta sanguine Iesu Christi maculam non contrahit a se ipsa, ad propellendam omnem spurciciam ab hiis qui se suis ministeriis manciparunt, ne sponsam Christi quam custodire tenentur infament et in ipsis scandalum paciatur per quos honoribus debet preueniri, predecessores nostros huic sancte sedi ordinante domino presidentes plurimum laborasse et salubria quedam ad nostrorum reformacionem statuta studiose nouimus edidisse.</p>
                    <p>Set quoniam humani generis inimici nunquam cessat astucia uirtutum picturis superducere feditatem ut perfectos in domo dei deiiciat quos imperitos reperit uel incautos, quorum constancia uita subuenitur subditorum, et sic mandata dei transgredi ac sanctorum patrum regulis et statutis ipsos faciat contraire, nos ipsius uersuti hostis insidiis zelo gregis nobis commissi obuiare summo opere cupientes, predecessorum nostrorum uestigiis inherendo statuta quedam, diuino suffulti presidio ac presentis synodi sacrosancte interuenientis consilio et assensu, ad ecclesie dei ornatum et filiorum ipsius edificacionem communem salubriter duximus promulganda, que saluis in omnibus statutis conciliorum Lateranensis, Oxoniensis, et Londoniensis per pie recordacionis Octonem condam sancte Romane ecclesie cardinalem et apostolice sedis legatum in Anglia celebrati, precipimus obseruari.</p>
                </div>
                <div>
                    <head>Capitulum 1</head>
                    <p>De baptismo.</p>
                    <p>A sacramento ergo baptismi per quod tam originalis quam actualis culpa tollitur baptizato et sine quo ad regnum celorum minime peruenitur, ueritate testante que ait: Nisi quis renatus fuerit etc., sumentes exordium, sacerdotibus quibus cura committitur animarum districte precipimus ut frequenter in lingua uulgari subditis suis formam baptizandi exponant, que talis est: N. ego baptizo te in nomine patris et filii et spiritus sancti, amen; ut si ineuitabilis necessitas forte emerserit qua quemquam per alium quam per sacerdotem oporteat baptizari, ipsam formam sciant et ualeant obseruare; que si fuerit obseruata, postmodum per sacerdotem ab hiis qui intererant inquiri precipimus diligenter, ut si inuenerit baptizantem discrete et modo debito baptizasse et uerba superius expressa protulisse, factum ratificet; alioquin cum uerum baptisma credi non debeat ubi uerba et elementum que requiruntur deficiunt uel alterum eorum est omissum, puerum ex toto incipiat baptizare.</p>
                    <p>Puer autem domi modo tradito baptizatus, si conualuerit, ad ecclesiam deferatur ut sequencia et non precedencia immercionem per sacerdotem ut conuenit supleantur.</p>
                    <p>Uas in quo baptizatus extitit ad usus ecclesie reseruari precipimus uel comburi, et aqua in qua mergebatur in ignem fundi uel ad ecclesiam in baptisterium propter reuerenciam sacramenti deferri debet.</p>
                    <p>Ad eleuacionem uero pueri de sacro fonte per quam compaternitas spiritualis contrahitur, masculis scilicet duo mares dumtaxat et una femina, feminabus uero unus masculus et due femine admittantur, plures tamen propter diuersas causas tanquam testes, si fieri ualeat, euocentur.</p>
                    <p>Et ut periculis crebro surrepentibus cautius obuietur, precipimus eciam quod mulieres pregnantes sepius moneantur ut, cum tempus sui partus crediderint instare, sacerdoti sua peccata confiteantur dum possint, ne cum eas preoccupari contigerit, confitendi facultas cum uoluerint adimatur; et aquam habeant promptam, ut puer, si necessitas urgens compulerit, sicut premisimus, baptizetur.</p>
                    <p>Moneantur eciam ne pueros teneros iuxta se de nocte presumant propter casus fortuitos collocare.</p>
                </div>
                <div>
                    <head>Capitulum 2</head>
                    <p>Ut grex dominicus nobis commissus ab omni prorsus auertatur errore, precipimus eciam quod sacerdotes parochianos suos moneant ut, qualibet ambiguitate remota, in uigiliis Pasce et Pentecostes, diebus scilicet a sanctis patribus deputatis, pueros suos ad baptizandum deferre uelud sortilegi non omittant.</p>
                    <p>Doceant eciam sepius quod non solum presbiteri uerum eciam quicunque clerici et laici, pater autem et mater absque preiudicio copule coniugalis, possunt in ineuitabili necessitatis articulo paruulos baptizare.</p>
                    <p>Item, cum sacramentum dici non debeat iteratum quod dubitatur fuisse collatum, precipimus quod pueri expositi et alii de quorum baptismo potest probabiliter dubitari, siue inuenianturi cum sale siue non, sub hiis uerbis baptizentur: Si es baptizatus, non te rebaptizo, set si non es baptizatus, ego baptizo te in nomine patris et filii et spiritus sancti, amen.</p>
                    <p>Precipimus eciam quod panni crismales ad seculares usus nullatenus set ad ecclesie usus conuertantur.</p>
                    <p>Et hec omnia precipimus per parochiales presbiteros frequenter exponi ne parochiani per ignoranciam, si contigerit, se ualeant excusare.</p>
                </div>
                <div>
                    <head>Capitulum 3</head>
                    <p>De confirmacione.</p>
                    <p>Quoniam tenebrarum princeps, predam sitiens animarum, conflictus ingerit baptizato multiplices et insultus, perquam necessarium erit sibi confirmacionis tribui sacramentum ut per hoc robur accipiat fortiusque resistere ualeat inimico, ob cuius defectum diuersas offert sensui fantasias.</p>
                    <p>Unde precipimus quod sacerdotes parochianos suos moneant et inducant ut quam citius possint paruulos suos confirmari procurent.</p>
                    <p>Patres uero et matres ab ingressu ecclesie per tres menses suspendi statuimus si infra triennium ortus sui, dum tamen copiam sui episcopi uel alieni habuerint, pueros suos non presentauerint confirmandos.</p>
                    <p>Cum autem pueros ad confirmandum adducunt, defferant secum fassias siue ligaturas mundas longitudinis et latitudinis competentis.</p>
                    <p>Nec pater nec mater, uictricus uel nouerca, puerum suum nec uir feminam nec femina masculum, aut qui non confirmatus fuerit, ad episcopum teneat confirmandum.</p>
                    <p>Item, quia sicut nec baptismus ita confirmacio iterari non debet, moneantur parentes quod pueris suis de confirmacione recepta cum adoleuerint innotescant, quia hii in quibus hoc sacramentum contigerit iterari irregularitatem incurrunt et parentes eorum graui penitentie sunt subdendi. Laicos insuper modis omnibus latere nolumus quod tam inter parentes quam illos qui illorum pueros tenent ad confirmandum et ipsos confirmatos, sicut in baptismo, contrahitur cognacio spiritualis propter quam adinuicem matrimonium contrahere prohibentur.</p>
                    <p>Confirmati uero post triduum ad ecclesiam deducantur, ultra baptisterium per manus sacerdotis uel diaconi abluendi, et ligature ibidem igni tradantur uel fiant inde candele coram altari alicuius sancti cum continuacione ardende in parochiali ecclesia confirmatorum, ut dominus in eis spiritum fortitudinis roboret et augmentet ob quod in fide ecclesie sacramentum huiusmodi impertitur.</p>
                    <p>Adulti uero non nisi prius eadem die confessi ad confirmandum nullatenus admittantur.</p>
                    <p>Premissa autem, propter pericula que in nonnullis locis nouimus euenisse, per sacerdotes sepius, ne episcopum circa huiusmodi oporteat occupari, diligenter exponi precipimus et frequenter.</p>
                </div>
                <div>
                    <head>Capitulum 4</head>
                    <p>De sacramento altaris. Rubrica.</p>
                    <p>Quia uirtus humana ad pugnam non sufficit nisi detur uiaticum dimicanti, Christus seipsum panem vivum priusquam mortis subiret supplicium suis dedit discipulis, et per eos ac per eorum posteros in sue passionis memoriam et solatium absentie corporalis mandauit fieri reuerenter et formam commisit.</p>
                    <p>Ut igitur hoc sacramentum omni ueneracione dignissimum, quod non per manus cuiuscunque set sacerdotis tantum rite secundum claues ecclesie ordinati poterit dispensari, pro paruitatiss modulo nostre ueneremur, precipimus eciam quod sacerdotes, antequam accedant ad tantum ministerium, uias uite sue diligenter examinent, sentenciam apostolicam in animo sepius reuoluentes, scilicet: Qui manducat et bibit indigne etc.; memorieque sue firmiter imprimant illud euangelii: Cum dominus intinxisset panem, dedit Iude Scariotis et post bucellam intrauit in eum Satanas, quia manducauit indigne; et si conscienciam habuerint mortalis peccati, ad tantum ministerium non accedant prius quam uulnera conscientie alicui patefecerint sacerdoti et penitenciam inde receperint competentem.</p>
                </div>
                <div>
                    <head>Capitulum 5</head>
                    <p>Item, duo luminaria adminus sint ad missam.</p>
                    <p>Rubrica.</p>
                    <p>Precipimus eciam quod misse non nisi in altaribus uel superaltaribus consecratis celebrentur, quodque in celebracione misse duo ad minus in ecclesia luminaria habeantur, duo scilicet cerei in unoquoque cornu altaris, uel unus ad minus cum lampade in qua lumen propter casus fortuitos conseruetur.</p>
                    <p>Monemus insuper et exhortamur in domino personas, uicarios, et parochiales presbiteros quod duos cereos uel torticios faciant precipue preparari ut prefacione misse cantata protinus accendantur, et a duobus clericis, uel laicis in absencia clericorum, in suppremo gradu altaris quousque percantetur oracio dominica teneantur.</p>
                    <p>Et ut deuocionis affectus procedat facilius ad effectum, omnibus qui de bonis suis aliquid ad predictos cereos faciendos et sustentandos caritatiue contulerint de peccatis suis uere contritis et confessis x dies de iniuncta sibi penitencia misericorditer relaxamus.</p>
                    <p>Uolumus eciam quod, hostia consecrata, in ipsius eleuacione ad excitandum deuocionem fidelium pulsetur campanella.</p>
                    <p>Item, precipimus quod cum eukaristia ad infirmum fuerit deferenda, sacerdotes superpelliciis induantur cum stola, et pixidem mundam habeant et honestam in qua sit bursa mundissima ut in ea corpus dominicum reponatur ad egrotum ut diximus deferrendum.</p>
                    <p>Lumenque semper precedat cum ipsum sit candor lucis eterne, nisi eris intemperies uel loci distancia id minime paciatur.</p>
                    <p>Campanella autem ante corpus pulcetur ut fideles ad accurrendum et adorandum eius sonitu moueantur, et ad illud se prouolutisi genibus inclinent et quod corpus dominicum usque adk infirmum sequantur et inde usque ad ecclesiam conducant.</p>
                    <p>Hiis autem qui hoc fecerint deuote et corde contrito singulis uicibus vii dies de iniuncta sibi penitencia misericorditer relaxamus.</p>
                    <p>Nec uideatur christicole honerosum ueneracionem huiusmodi impendere saluatori cum non habeat creatura quid pro meritis respondeat creatori suo; ob quod uolumus laicos ad idem sepius commoneri.</p>
                </div>
                <div>
                    <head>Capitulum 6</head>
                    <p>Rubrica.</p>
                    <p>De penitencia.</p>
                    <p>Cum humana fragilitas declinet de facili in peccatum cuius sensus ab adolescencia proni sunt in malum, qui languores nostros portauit in ligno penaque sue mortis nos redemit a morte, salubre nobis remedium, penitentie scilicet sacramentum, prouidit qua puritatem in baptismo susceptam, peccatis postmodum deturpatam, domino conplacato resumamus.</p>
                    <p>Ne igitur sacerdotes canes muti iudicentur dum spiritualium luporum morsus a caulis dominicis non repellunt, precipimus et obsecramus in domino Iesu Christo ut sacerdos quilibet parochianos suos efficaciter moneat et inducat quod quilibet quater in anno, si fieri potest, uidelicet in quatuor precipuis festiuitatibus, uel adminus semel in anno, corde contrito et ore non ficto peccata sua ex toto proprio detegant sacerdoti uel alii de ipsius licencia speciali; licencia uero petita et assignata causa racionabili non negetur; alias enim penitentes in uanum se detegerint alieno, cum sine licencia supradicta soluere sibi non liceat uel ligare.</p>
                    <p>Et quod fuerit sic confessus confessoris sui assercione parochiali constare faciat sacerdoti, alioquin pro non confesso habeatur.</p>
                    <p>Et quia quod sanat calcaneum non sanat oculum, in penitentiis iniungendis discreti sint sacerdotes et cauti ut peritorum more medicorum uulneribus infundere sciant uinum et oleum sauciatis.</p>
                    <p>Qualitatem confitentis et contricionem diligenter attendant, et audiant quicquid dixerit in spiritu lenitatis.</p>
                    <p>Et quod integre confiteatur ipsum inducat.</p>
                    <p>Nec ipsum uerbo exasperet uel aspectu, set uultum habeat humilem et oculos ad terram demissos, nec faciem respiciat confitentis, nisi ad hoc tantum ut ex facie et uultu ipsius contricionem cordis ualeat estimare, et maxime mulieris cuius confessio in aperto, non quo ad auditum sed quo ad uisum hominis, audiatur.</p>
                    <p>Peccata autem que usualiter contingunt sigillatim possunt inquiri, ea que perraro accidunt non nisi a longe et per circumstancias inquirantur, ut expertis detur materia confitendi et inexpertis noua non detur occasio delinquendi.</p>
                    <p>Precipimus insuper quod marito uel uxori nulla iniungatur penitencia per quam sibi inuicem de enormi crimine reddantur suspecti; pensata tamen qualitate delicti talis iniungatur penitencia confitenti que satisfaccionem inducere et proficere debeat ad salutem.</p>
                    <p>Item, cum infirmi de quorum conualescencia dubitatur, diuine tamen misericordie commendantur, non erit ipsis certa et precisa penitencia aliquatenus iniungenda, set innotescenda potius que debetur, ut si transierint pene eterne debitum commutetur in penam purgatorii, termino finiendam, et ut eam si forte conualuerint secundum claues ecclesie vivi ualeant adimplere.</p>
                    <p>Uolumus eciam laicos commoneri ut cum se senserint infirmari confiteri non tardent, set pro sacerdote mittant ut conuenit tempestiue, et hoc si fieri possit de die propter casus multiplices quos audiuimus euenisse.</p>
                </div>
                <div>
                    <head>Capitulum 7</head>
                    <p>Audiuimus eciam quoddam horribile quo mouemur quod quidam sacerdotes miseri cupiditati sue metas imponere nescientes, missas, tricennalia, uel annalia per se ipsos facienda et alias penitencias lucratiuas sibi confitentibus iniungunt, et sic peccuniam potius quam animarum salutem querere comprobantur.</p>
                    <p>Nos igitur iniuncciones huiusmodi detestantes, presbiteros quos tam funesti maleficii reos esse nouerimus ipso facto suspensos, et si absque nostra dispensacione diuina celebrare immo potius prophanare presumpserint, a diocesi nostra sine spe omnimoda redeundi decernimus expellendos.</p>
                    <p>Ad hec quod in Oxoniensi concilio inuenimus statutum esse in nostra eciam diocesi obseruari uolentes, precipimus quod per singulos decanatus auctoritate nostra duo confessores statuantur quos per nos uolumus assignari ut uice nostra audiant confessiones decanorum ruralium, personarum, uicariorum, et parochialium sacerdotum.</p>
                    <p>In ecclesia uero cathedrali Ueliensi canonici siue clerici nobis confiteantur aut suo decano aut certis personis ad hoc per nos, decanum, et capitulum constitutis.</p>
                    <p>Et si quis ob aliquam causam racionabilem eis confiteri noluerit uel si aliqua forte contigerint que per ipsos nequeant expediri, uolumus quod ad nos uel ad penitenciarios nostros habeatur recursus.</p>
                    <p>Caueat autem omnino sacerdos quilibet ne uerbo aut signo uel alioquouis modo prodat aliquatenus peccatorem, set si prudenciori consilio indiguerit, illud absque ulla expressione persone caute requirat; quoniam qui peccatum in penitenciali iudicio sibi detectum presumpserit reuelare, non solum a sacerdotali officio deponendum apostolica statuta decreuerunt uerum eciam ad agendum perpetuam penitenciam in artum monasterium detrudendum.</p>
                    <p>Item, quia nichil mundanum preferimus saluti animarum statuimus ut fratribus predicatoribus et minoribus in Quadragesima et extra parrochias transeuntibus fidelium confessiones audire liceat penitenciasque iniungere eis qui sibi uoluerint confiteri, prius proprii sacerdotis licencia requisita et ecclesie sue parochiali oblacionibus consuetis et debitis persolutis.</p>
                    <p>Et quoniam eorum predicacio et uite sanctitas fructum non modicum in ecclesia dei produxisse noscuntur, precipimus quod ubicunque in episcopatu nostro aduenerint cum honore et reuerencia admittantur.</p>
                </div>
                <div>
                    <head>Capitulum 8</head>
                    <p>De extrema unccione.</p>
                    <p>Cum non sit opus ualentibus medico set male habentibus, et ob hoc sacramentum unccionis extreme ad remissionem peccaminum et alleuiacionem corporum sit salubriter institutum, hoc sacramentum cum aliis digne precipimus uenerari et sacerdotes parochiales quibuscunque horis fuerint requisiti ad uisitandum infirmos se promptissimos exhibere.</p>
                    <p>Et ne animarum cura negligi uideatur, inhibemus districte ne quis sacerdos parochialis de nocte extra suam parochiam uel in loco ualde remoto ab ecclesia moram trahat, nisi alium forte idoneum in loco suo dimiserit; ne si aliquem culpa seu negligencia uel absencia sacerdotis, quod absit, absque confessione, dominici corporis suscepcione, uel sine unccione extrema morte preueniri contigerit, probata culpa siue negligencia, a celebracione diuinorum suspendatur quousque peccatum tam graue penitencia condigna per nos uel per penitenciarios nostros iniungenda meruerit expiari, nullaque eis propter hoc pena peccuniaria a quocunque infligatur.</p>
                    <p>Et quia ut audiuimus quidam hoc sacramentum unxcionis extreme in tantum aborrent ut vix in mortis articulo illud sibi exhiberi permittant, iubemus ut sacerdotes parochiales plebi sibi commisse frequentius innotescant hoc sacramentum licite posse iterari et quod inuncti si ab infirmitate postmodum conualescant carnes commedere, pedibus nudis incedere, et si coniugati fuerint uxores suas cognoscere non dimittant.</p>
                </div>
                <div>
                    <head>Capitulum 9</head>
                    <p>De matrimonio.</p>
                    <p>Quoniam humana propago per inobedienciam primorum parentum uitium concupiscentie carnalis contraxit, et licet baptismatis lauacro sit abluta, confirmacionis robore solidata, et sacro uiatico corporis Iesu Christi per sacerdotis officium recreata, tamen fomes concupiscentie adhuc remanens eam inquietare non cessat, ad ipsam excusandam matrimonii sacramentum in remedium posteris est concessum quod primo in paradiso ad officium fuit institutum; per cuius bona que sunt fides, proles, et sacramentum, uitium fornicacionis excluditur et proles que ad cultum dei in fide thori gignitur per sacramenti priuilegium sola ad dignitates ecclesiasticas et successiones ciuiles admittitur cum autem geniti aliter sine dispensacione canonica uelud illegitimi repellantur.</p>
                    <p>Unde constat quod maxima ueneracione sit dignum et cum discrecione digna et magnah reuerencia sit celebrandum.</p>
                </div>
                <div>
                    <head>Capitulum 10</head>
                    <p>Trina denunciacio facienda est in ecclesia.</p>
                    <p>Set quia nonnusquam ex insolencia contrahentium ecclesia dei nimium perturbatur et graues perplexitates causarum plures inducuntur, nos sacrorum canonum statuta sequentes firmiter inhibemus ne, nisi trina denunciacione premissa in ecclesiis in quarum parochiis habitant copulandi diebus solempnibus et festiuis cum debitis adminus octo dierum interstitiis, matrimonia contrahantur.</p>
                    <p>Sacerdotes autem qui omissa denunciacione huiusmodi contractui matrimoniali uel sponsaliorum intererint uel auctoritatem prestiterint uel per quoscunque contractum sollempnizare presumpserint a diuinorum celebracione per triennium suspendantur, ipsa suspensione ante finem triennii absque dispensacione illius qui super hoc dispensandi habuerit potestatem nullatenus relaxanda nec in aliam penam, maxime peccuniariam, commutanda.</p>
                </div>
                <div>
                    <head>Capitulum 11</head>
                    <p>De pena eorum qui intersunt clandestinis matrimoniis.</p>
                    <p>Set ut pena quorundam metum incuciat uniuersis, statuimus ut persone contrahentes et testes qui tali assistunt contractui in ostio ecclesie parochialis ante processionem trine subiaceant discipline et tribus sextis feriis in pane et aqua ieiunent et a suo sacerdote eisdem sextis feriis uapulent in secreto, quam quidem penam non licebit in aliam commutari.</p>
                    <p>Si tamen culpe qualitas postulauerit, omnes predicte pene grauius per locorum archidiaconos imponantur, nisi prius ad nos uel officialem nostrum clamor inde peruenerit.</p>
                    <p>Inhibemus ne per quecunque uerba uir et mulier de contrahendo matrimonium fidem sibi inuicem presumant dare, nisi ieiuna saliua et tunc in fidedignorum presencia qui de facto, si necesse fuerit, possint testimonium perhibere, et si secus fuerit actum, pene subiaceant memorate.</p>
                    <p>Precipimus eciam quod sacerdotes in ecclesiis sepe inhibeant ne clandestina matrimonia contrahantur, ac penam tam contra testes quam contrahentes statutam plene exponere non omittant.</p>
                    <p>In utroque tamen casu matrimonia contracta tenent iuxta canonicas sancciones.</p>
                </div>
                <div>
                    <head>Capitulum 12</head>
                    <p>De ignotis personis.</p>
                    <p>Ad hec quia audiuimus quod quidam proprie salutis immemores cum diuersis in diuersis prouinciis contrahere non uerentur, firmiter inhibemus ne aliqua ignota persona ad contrahendum in nostra diocesi admittatur, nisi prius per litteras episcopi, aut officialis eiusdem, aut archidiaconi sub cuius iurisdiccione steterat, contractum suum bannitum fuisse ibidem, et se posse legitime et sine impedimento contrahere canonice docuerit, sicut decet.</p>
                </div>
                <div>
                    <head>Capitulum 13</head>
                    <p>Rubrica.</p>
                    <p>De forma abiurandi.</p>
                    <p>Abiuraciones autem fornicariarum sub pena peccuniaria fieri prohibemus omnino; set delinquentes iuramento prestito se astringant quod si se in iudicio confiteri contigerit uel conuinci passos fuisse postea recidiuum, pene corporali pro personarum suarum condicione et qualitate delicti ibidem statim presidentis arbitrio exponende, sine contradiccione aliqua subiacebunt.</p>
                    <p>Si uero penam illam incurrerint et tercio super recidiuo huiusmodi conuicti fuerint uel confessi, tunc uir et mulier absque iuramento contrahant sub hac forma: Ego accipio te ex nunc in meam, si decetero te cognoscam carnaliter, et: Ego te in meum, si a te decetero fuero cognita carnaliter. Et ut certius procedatur in huiusmodi negotiis, que acta fuerint precipimus fideliter redigi in scripturam; quam quidem formam contrahendi, sine condicione tamen, in ueris contractibus precipimus obseruari.</p>
                </div>
                <div>
                    <head>Capitulum 14</head>
                    <p>De ordine.</p>
                    <p>Rubrica.</p>
                    <p>Sicut in ueteri testamento non per quemcunque set per uocatos a domino offerebantur sacrificia, sic nec hiis debent temporibus sacramenta prescripta nisi per ipsos qui ad hoc sacros ordines susceperint dispensari.</p>
                    <p>Quia igitur per ordinis sacramentum et uirtutes augentur et munera graciarum, precipimus quod quicunque ad tantum accesserit sacramentum cum omni mundicia, facta confessione et recepta penitencia, illud sumat.</p>
                </div>
                <div>
                    <head>Capitulum 15</head>
                    <p>Et quia non ubique set in loco quem elegit altissimus, scilicet in ecclesia materiali, habent premissa sacramenta tractari, nos autem ad Salomonis exemplum, qui omnia uasa domus dei ex auro purissimo fabricari constituit, precipimus quod quelibet ecclesia, omnibus emundata spurcitiis, secundum facultates suas decentibus fulgeat ornamentis.</p>
                    <p>Habeatque unum calicem argenteum purum uel deauratum et uas argenteum uel stangneum ad modum ciphi confectum quod sacerdos secum defferre ualeat ad egrotum, ut post sumptam ab eo eucharistiam digitorum suorum loturam prebeat in eodem.</p>
                    <p>Habeatque calicem stangneum non benedictum cum aliis uasis competentibus.</p>
                    <p>Habeatque libros, scilicet missale, breuiarium, antiphonarium, gradale, tropharium, ordinale, et psalterium, que omnia in maioribus ecclesiis que sufficiunt duplicentur, et secundum usum ecclesie nostre plenius corrigantur, ne propter falsitatem ipsorum, quod sepe contingit, multa proferantur in dei ecclesia minus caute.</p>
                    <p>Et quia libri abiecti monasteriorum plerisque ecclesiis parochialibus appropriatis regularibus assignantur, unde fit quod tam presbiteri quam clerici in ministeriis diuinis errare coguntur, precipimus quod ammotis libris huiusmodi, libri secundum usum predictum infra biennium prouideantur ecclesiis memoratis, alioquin ipsarum ecclesiarum prouentus in manus nostras transacto biennio capiemus, eisdemque faciemus prouideri.</p>
                </div>
                <div>
                    <head>Capitulum 16</head>
                    <p>Precipimus eciam quod secundum statuta consilii generalis eucharistia, oleum, et crisma sub serrura competenti seruentur, et quod quelibet ecclesia baptismalis baptisterium habeat lapideum et integrum et serratum, profunditatis et amplitudinis competentis et quod ecclesia cooperiatur decenter.</p>
                    <p>Onus uero cooperiendi siue reficiendi cancellum ad rectores et uicarios pro rata, nisi aliter in taxacione iuxta racionem uicarie fuerit ordinatum; corpus uero ecclesie ad parochianos decernimus pertinere.</p>
                </div>
                <div>
                    <head>Capitulum 17</head>
                    <p>De dedicacione ecclesiarum.</p>
                    <p>Quia decet quod salutaris hostia viva et uera non nisi in locis deo dicatis sine causa necessaria et honesta sacerdotum manibus offeratur, precipimus quod rectores ecclesiarum ecclesias suas nondum consecratas ita preparari procurent quod eas dedicare possimus cum ipsos super hoc duxerimus perquirendos.</p>
                    <p>Iniungimus decanis ruralibus ut de ecclesiis non consecratis et de illis de quibus est dubium eo quod certa non existant consecracionis indicia, nos uel officialem nostrum citra Pascha certificare procurent.</p>
                </div>
                <div>
                    <head>Capitulum 18</head>
                    <p>De oblacione in die dedicacionis.</p>
                    <p>Statuimus eciam anniuersarios dedicacionis dies a parochianis singularum ecclesiarum et capellarum adiacentium non dedicatarum sollempniter esse seruandos et omnes parochianos ad offerrendum sicut in die Natalis domini per censuram ecclesiasticam compellendos, aliis oblacionibus debitis et consuetis in suo statu nichilominus permansuris.</p>
                    <p>Et ut accedant filii qui matri reuerenciam debeant exhibere, capellani qui capellis dedicatis deseruiunt subditos sibi moneant et inducant ut diebus predictis matricem ecclesiam suam adire procurent non ut offerant nisi uelint, set ut ibi specialius fundant deo preces suas, cum oblaciones suas capellis oporteat facere debitas.</p>
                    <p>Precipimus eciam quod dotis quantitas que in dedicacione est collata necnon annus et dies dedicacionis cum nomine consecrantis et numero dierum indulgentie in consecracione concesse in singulis kalendariis ecclesie et libris propter diuersa pericula conscribantur.</p>
                </div>
                <div>
                    <head>Capitulum 19</head>
                    <p>Quod placita secularia non teneantur in ecclesiis uel in cimiteriis.</p>
                    <p>Rubrica.</p>
                    <p>Dominus et saluator noster uendentes et ementes eiecit de templo, ne domus oracionis fieret latronum spelunca, ad quod eciam induxit testimonium scripture, ob quod districtius inhibemus ne in ecclesiis aut in earum atriis uel in cimiteriis diebus dominicis uel aliis publica habeantur mercata nec placita teneantur secularia, nec ibidem edificia construantur, nisi hostilitatis tempus exposcerit, et si constructa fuerint penitus prosternantur.</p>
                    <p>Et quia in cimiteriis multa sanctorum corpora ac saluandorum requiescunt, et ob hoc est eis reuerencia exhibenda, precipimus eciam quod sacerdotes in suis ecclesiis denuntient ne qui in cimiteriis luctas, coreas facere uel alios inhonestos ludos presumant, precipue in ecclesiarum festis et sanctorum uigiliis, quia qui huiusmodi faciunt uel intersunt non solum demoniis immolare uerum eciam locis sanctis et temporibus sacris iniuriam irrogare comprobantur. Rectores uero ecclesiarum, uicarii, siue presbiteri, in quorum parochiis fiunt huiusmodi, cum eos latere non possunt, nisi hoc archidiacono uel officiali denunciauerint tempestiue, grauiter puniantur.</p>
                </div>
                <div>
                    <head>Capitulum 20</head>
                    <p>De cimiteriis claudendis.</p>
                    <p>Nolentes quod cimiteria brutorum animalium sordibus maculentur, precipimus quod per ipsos ad quos de consuetudine onus claudendi dinoscitur pertinere, circumquaque muro, sepe, uel fossato claudantur honeste.</p>
                    <p>Et si ipsi qui presunt propria uel aliena animalia ibidem depascantur, pene subiaceant grauiori.</p>
                </div>
                <div>
                    <head>Capitulum 21</head>
                    <p>De cimiteriis capellarum a matrice ecclesia remotarum dedicandis.</p>
                    <p>Quia propter locorum distanciam a matrice ecclesia in defferendo corpora defunctorum nonnulla pericula didicimus euenisse et minus honestas sepe fieri sepulturas, statuimus eciam quod ecclesiarum rectores qui capellas habent immediate sibi subiectas omniaque emolumenta percipiunt uel aliqua earundem, si capelle eedem per duo miliaria uel tria a suis distent ecclesiis, faciant ibi preparari cimiteria, quod in transitu nostro per episcopatum cum contigerit ea benedicere ualeamus, ut corpora parochianorum eiusdem ibidem, ad tollendum pericula sine sue matricis ecclesie preiudicio, reponantur.</p>
                </div>
                <div>
                    <head>Capitulum 22</head>
                    <p>De custodia ornamentorum ecclesie.</p>
                    <p>Precipimus eciam quod tam ornamenta ecclesiastica quam uasa de nocte honeste et secure custodie deputentur, non custodie laicorum, nisi hoc necessitas manifesta compulerit.</p>
                </div>
                <div>
                    <head>Capitulum 23</head>
                    <p>De uita et honestate ministrantium in ecclesia.</p>
                    <p>Quia ministrantes sacramenta premissa in domo dei ceteros moribus et conuersacione decet precellere, ad eorum mores et officia reformanda subscripta iniungimus obseruari uidelicet, ne superbie uitium que perdicionis fuit initium in clericis locum sibi ualeat uendicare, precipimus quod pannis sericis uel uiridibus aut eciam rubeis non utantur.</p>
                    <p>Nec arma portent, cum in ipsis nichil splendere debeat nisi humilitas Iesu Christi, set tam in uestibus corporis quam in equorum phaleris, tonsura capillorum et corona, se per omnia gerere studeant laudabiliter et honeste, prout in generali concilio noscitur institutum.</p>
                    <p>Transgressores uero iuxta scita canonum, et grauius si culpe qualitas exegerit, a nobis uel ordinario alio coram quo sic comparuerint uel conuicti fuerint puniantur.</p>
                </div>
                <div>
                    <head>Capitulum 24</head>
                    <p>De clericis concubinariis et eorum concubinis puniendis.</p>
                    <p>Cum illud putridum turpitudinis libidinose contagium qua honestas ecclesie nimium deturpatur in clericis penitus debeat esse alienum, precipimus eciam quod clerici omnem libidinem fugientes continenter uiuant prout ad sacrum eorum ministerium noscitur pertinere, nec concubinas in suis domibus uel alienis detinere presumant cum, preter scandalum quod exinde in dei ecclesia generatur, laici perniciosum sibi sumant exemplum similia perpetrandi.</p>
                    <p>Ipsos clericos per suspensionem officii et beneficiorum prouentuum subtraccionem ac demum per ipsorum priuacionem beneficiorum si pertinaces fuerint uolumus coherceri.</p>
                    <p>Et ut premissum luxurie uitium sicut conuenit obpugnemus, in detestacionem ipsius, publicas clericorum et presbiterorum concubinas ab ingressu ecclesie quam infamant et a sacramentorum percepcione decernimus esse suspensas, que si ter monite a sua turpitudine non recedant excommunicate publice denuntientur.</p>
                    <p>Quod si incorrigibiles forte permanserint, inuocetur contra eas si necesse fuerit auxilium brachii secularis.</p>
                    <p>Inhibemus eciam sub pena anathematis ne quis ipsas scienter hospitari uel aliter receptare presumat.</p>
                </div>
                <div>
                    <head>Capitulum 25</head>
                    <p>Item, licet clericorum testamenta rite et secundum deum condita rata esse desideremus et firma, statuta concilii Oxoniensis innouantes precipimus eciam quod si quid in testamento clericorum uel presbiterorum fuerit concubinis quas habent tacite uel expresse legatum eo careant et nostro arbitrio in usus ecclesie de cuius patrimonio processit applicetur, prout in concilio Oxoniensi plenius reperitur.</p>
                </div>
                <div>
                    <head>Capitulum 26</head>
                    <p>Omnis commixtio carnalis extra matrimonium est mortale peccatum.</p>
                    <p>Rubrica.</p>
                    <p>Set quia peccatum libidinis secundum graduum altitudinem maiorari minime dubitatur, precipimus quod sacerdotes sepius et publice parochianis suis predicent et dicant quod omnis carnalis commixtio inter uirum et mulierem extra legitimum matrimonium est mortale peccatum et eternam gehenne penam, nisi contricione et confessione fuerit emendatum, inducit.</p>
                </div>
                <div>
                    <head>Capitulum 27</head>
                    <p>Ne clerici cum monialibus familiare habeant colloquium.</p>
                    <p>Item, cum sit periculosum ualde castitatem seruare debentibus feminarum uti colloquiis et accessu, inhibemus districte ne clerici mulierem aliquam in suis domibus de qua merito possit uel debeat sinistra oriri suspicio retinere presumant, uel ecclesias monialium uel sororum regularium sine causa honesta et legitima frequentare aut familiare frequenter habere colloquium cum eisdem.</p>
                </div>
                <div>
                    <head>Capitulum 28</head>
                    <p>De tabernis et scotalibus.</p>
                    <p>Rubrica.</p>
                    <p>Cum ebrietas mentis inducat exilium et libidinis prouocet incentiuum, inhibemus ne clerici sint ebriosi uel tabernas exerceant nisi in itinere peregrinacionis necessitate compulsi, set ita modeste et sobrie se habeant ut quacunque hora fuerint requisiti, inter sanctum et profanum, mundum et immundum, sciant et possint discernere sicut decet.</p>
                    <p>Inhibemus eciam ne compotaciones que ficto caritates, uero nomine scotales, dicuntur fiant decetero a quocunque, precipientes quod huiusmodi compotacionum auctores et qui publice ad eas conueniant tam diu excommunicati secundum concilium Oxoniense nuntientur quousque a nobis absolucionis beneficium meruerint optinere.</p>
                    <p>Clerici qui premissis intererunt grauiter puniantur.</p>
                </div>
                <div>
                    <head>Capitulum 29</head>
                    <p>Ne clerici secularibus negotiis se immisceant.</p>
                    <p>Omnem cupiditatis et turpis lucri speciem a clericis extirpare uolentes, inhibemus ne clerici secularia commercia et maxime inhonesta uel negociaciones aliquas exercere presumant; et quia in religiosis huiusmodi maxime scandalizant, ea sibi districtius duximus inhibenda.</p>
                    <p>Set nec clerici aliquam attemptent dare substanciam ad usuram, ne tempus quod dominus omnibus esse commune disposuit uendere comprobentur.</p>
                    <p>Nec eciam vilius emant ut carius uendant pro dilacione temporis non uenalis.</p>
                </div>
                <div>
                    <head>Capitulum 30</head>
                    <p>Ne dignitates uel officia aut alia beneficia ecclesiastica tradantur ad firmam sine licencia sui episcopi.</p>
                    <p>Rubrica.</p>
                    <p>Ad hec districtius inhibemus ne dignitates uel officia, puta decanatus uel archidiaconatus, siue prouentus ex ecclesiastice uel spiritualis iurisdiccionis exercicio, seu ex penitencia uel altari aut aliis sacramentis quibuslibet uenientes, ad firmam aliquatenus decetero concedantur.</p>
                    <p>Set nec queuis ecclesiastica beneficia sub quocunque colore tradantur uel recipiantur ad firmam sine nostra auctoritate et licencia speciali, sicut in concilio Oxoniensi est statutum.</p>
                    <p>Et si cuicunque ex causa graciam fecerimus in hac parte, inhibemus ne in ecclesia aliena tanquam stipendiarius audeat ministrare cum id certum sit cupiditatis indicium et id intencionis nostre non fuerit graciam concedendo.</p>
                </div>
                <div>
                    <head>Capitulum 31</head>
                    <p>De stipendiis sacerdotum et ne bis celebrent in die.</p>
                    <p>Ut sacerdotum in uinea domini laborantium affectus magis excitetur ad bonum, omnisque materia defalcandi amputetur, precipimus quod ab ecclesiarum rectoribus, facultatibus eorum pensatis, oneribus, et indempnitate ministrantium, non exilis ut hactenus set sufficiens et honesta sibi sustentacio tribuatur, ne ipsos aut mendicare oporteat aut lucris illicitis inhiare.</p>
                    <p>Unde firmiter inhibemus ne sacerdotes in una missa plura officia decantare presumant, quia id sine cupiditatis vicio posse fieri non uidemus.</p>
                    <p>Nec unus sacerdos plures missas una die celebrare attemptet nisi in die Natalis domini uel Pasche uel quando corpus presens in ecclesia propria fuerit tumulandum, et hoc in ecclesiis que propter sui tenuitatem unum vix potuerunt habere cappellanum.</p>
                    <p>In aliis uero que diffusas habent parochias plures constitui precipimus sacerdotes, et super hiis per archidiaconum et officialem nostrum uolumus ecclesiis prouideri.</p>
                    <p>In aliena ecclesia propter corpus presens iterato celebrare sacerdoti cuilibet non licebit. Inhibemus eciam ne sacerdotes parochiales annualia et tricennalia preter stipendia sua recipiant, ne dum ea perficere studeant, ecclesia parochialis obsequiis debitis defraudetur.</p>
                </div>
                <div>
                    <head>Capitulum 32</head>
                    <p>Et ne promiscuis actibus rerum turbentur officia, inhibemus ne diaconi confessiones audiant nec alia ministrent officia que solis sacerdotibus sunt concessa.</p>
                    <p>Uolumus eciam, ne quorundam cupiditas deuocionem simplicium retrahat et obfuscet, quod in ecclesiis que scolis ciuitatum uel castrorum nostre diocesis sunt uicine, aque benedicte ferende solis scolaribus assignentur.</p>
                </div>
                <div>
                    <head>Capitulum 33</head>
                    <p>Ne clerici beneficiati et in sacris ordinibus constituti seculares administraciones a laicis recipiant.</p>
                    <p>Ne clericalis ordo degeneret set ipsius honor ut decet inuiolabiliter obseruetur, districtius inhibemus ne clerici beneficiati uel in sacris ordinibus constituti sint uicecomites, iusticiarii seculares, uel aliquam administracionem uel balliuam per que ad reddenda raciocinia obligentur recipiant a laicis, et a talibus maxime qui per potenciam secularem ad bona sua de facto ualeant extendere manus suas, et ne iudicium sanguinis tractare uel eidem audeant interesse, set nec litteras pro pena sanguinis dictent uel scribant.</p>
                    <p>Qui uero premissa perpetrare presumpserint per suspensionem officii, et si commoniti non destiterint, per prouentuum beneficiorum subtraccionem uolumus coherceri, pena autem huiusmodi nullatenus in aliam et maxime peccuniariam commutanda.</p>
                </div>
                <div>
                    <head>Capitulum 34</head>
                    <p>Ne clericus clericum coram iudice seculari conueniat.</p>
                    <p>Rubrica.</p>
                    <p>Item, sub pena excommunicacionis firmiter inhibemus ne clericus clericum super re spirituali uiolentiis uel iniuriis persone sue uel alicui de familia sua illata uel quacunque accione personali ad seculare trahere presumat examen.</p>
                </div>
                <div>
                    <head>Capitulum 35</head>
                    <p>Ut laicis de clericis conquerentibus iusticia plena fiat.</p>
                    <p>Quia clericis debemus in exhibenda iusticia proni esse ita quod laicis nullam iniuriam per hoc irrogemus, precipimus quod si inter huiuscemodi diuerse professionis personas litigium oriatur, plena ipsis laicis cum celeritate iusticia impendatur.</p>
                </div>
                <div>
                    <head>Capitulum 36</head>
                    <p>Ut partes inpune componere ualeant.</p>
                    <p>Rubrica.</p>
                    <p>Cum bonum pacis inpedire grauissimum sit peccatum cum aliud non sit nisi auctor esse discidii, statuimus quod litigantes quandocunque uoluerint a lite possint recedere sine pena, nec propter hoc aliquod a partibus amerciamentum exigatur, nisi de alterutrius partis iniusticia constiterit euidenter; dum tamen causa sit talis que composicione rite ualeat terminari.</p>
                </div>
                <div>
                    <head>Capitulum 37</head>
                    <p>Ne clerici edificent in solo laicali de bonis ecclesie.</p>
                    <p>Ut clericis uacandi lasciuiis occasio auferatur, districtius inhibemus ne de bonis ecclesie edificia in solo construant laicali, set in solo ecclesiarum edificare ut conuenit compellantur, ibique fructus ecclesiarum suarum reponant et in solo nullatenus laicali ne, si forte contingat humanitus de eisdem, laici ultimam ipsorum uoluntatem iustam maliciose ualeant impedire.</p>
                </div>
                <div>
                    <head>Capitulum 38</head>
                    <p>Ne bona ecclesiastica laicis committantur.</p>
                    <p>Firmiter eciam inhibemus ne quis fructus ecclesiasticos antequam colligantur laicis uendere audeat absque superioris licencia, et ne libera terra alicuius ecclesie uel quid aliud ad ecclesiam pertinens sub aliquo colore propter pericula que exinde possunt contingere laico committantur ad firmam.</p>
                    <p>Penam uero tam committentibus quam recipientibus infligendam nostro arbitrio reseruamus, si prius ad nos uel officialem nostrum quam ad locorum archidiaconos clamor inde peruenerit.</p>
                </div>
                <div>
                    <head>Capitulum 39</head>
                    <p>De residencia personarum et habentium plura beneficia.</p>
                    <p>Rubrica.</p>
                    <p>Cum ad nostrum officium pertinet scrutari pro uiribus ne quid fiat quod in subditorum nostrorum discrimen cedere possit, statuimus quod uicarii de cetero in ordine sacerdotii suis ecclesiis deseruire personaliter non omittant.</p>
                    <p>Non residentium uicarias exnunc in manus nostras duximus capiendas, et si citra festum Purificacionis beate uirginis Marie ad ecclesias suas non redierint perfectam residenciam facturi in eisdem, uicarias eorum extunc pronunciamus esse uacantes, ipsis dumtaxat exceptis cum quibus ex causa honesta et racionabili super eorum absencia duxerimus dispensandum.</p>
                    <p>Statuimus quod rectores qui parochiales ecclesias habent in quibus non sunt uicarii constituti in ipsis personaliter resideant nisi de nostra licencia se absentent, hiis exceptis quorum dignitati ecclesie uel prebende sunt annexe et cum quibus in nostra uel aliena diocesi ad optinenda plura beneficia dispensatur; circa quos sic duximus statuendum quod, beneficiorum suorum numero, facultate reddituum, et necessitate parochiarum suarum pensatis, secundum magis et minus nunc et in uno nunc et in alio ad solatium pauperum residenciam faciant personalem.</p>
                    <p>Dispensaciones autem huiusmodi citra Pascha nobis uel officiali nostro precipimus exhiberi, alioquin beneficia in nostras manus capiemus que in nostra diocesi habere contendunt.</p>
                </div>
                <div>
                    <head>Capitulum 40</head>
                    <p>De beneficiatis ordinandis.</p>
                    <p>Item, cum secundum equitatis et iustitie tramitem ei deferri non deceat qui lucrum amplectitur, honus autem subire recusat, statuendo precipimus quod omnes beneficiati qui non sunt in ordine quem beneficiorum cura requirit, ad hoc per subtraccionem prouentuum et beneficiorum compescantur.</p>
                    <p>Beneficiorum autem prouentus quorum rectores institucionem suam a nobis uel predecessoribus nostris dispensatiue optinere noscuntur et non sunt in sacris ordinibus constituti ex nunc in manus nostras duximus capiendas.</p>
                </div>
                <div>
                    <head>Capitulum 41</head>
                    <p>De pena pecuniaria non infligenda.</p>
                    <p>Item, ne hostis antiqus per cultum auaritie subditos nostros extra eterni regis castra ualeat collocare, districtius inhibemus ne archidiaconus uel officialis seu decani, cum aliquem ad solucionem debiti alicuius condempnent, solucionis faciende diem sub pena peccuniaria eis soluenda eciam si inter partes conueniat prefigere decetero nullo modo presumant.</p>
                    <p>Quod si secus actum fuerit, transgressorem grauiter puniemus.</p>
                </div>
                <div>
                    <head>Capitulum 42</head>
                    <p>Ut non defamati ad capitulum non uocentur et de purgatoribus et numero purgatorum.</p>
                    <p>Quoniam ad nos frequenter plurium clamore peruenit quod aparitores clericos et laicos passim, super criminibus de quibus apud bonos et graues prius non sunt defamati, aliquando ad unius suggestionem aliquotiens ad nullius set motu proprio ad capitula uocare presumunt, nos remedium quale possumus morbo adhibentes predicto, firmiter inhibemus ne quis officialis, decanus, uel aparitor quemquam, super quocunque crimine apud bonos et graues prius minime defamatum, ad capitulum uocari faciat nec absque inquisicione legitima purgacionem indicat.</p>
                    <p>Qui uero contrafecerit, ab officio moueatur et per ipsum coram quo de premissis conuictus fuerit grauiori subiaceat ulcioni.</p>
                    <p>Statuimus eciam ne archidiaconi, officiales, et decani, in purgacionibus indicendis non ad cupiditatis notam animum infigentes set potius animarum salutem querentes, quinquenarium numerum principali persona excepta pro leui, pro magno crimine uero et horribili denarium uel duodenarium numerum non excedant.</p>
                </div>
                <div>
                    <head>Capitulum 43</head>
                    <p>De inquisicione facienda de litteratura ecclesiasticarum personarum.</p>
                    <p>Quia multi inscii et illiterati pastoris officium in periculum animarum usurpant et proprie salutis dispendium, precipimus quod tam per archidiaconum quam officialem nostrum sollicite inquiratur qui rectores uel uicarii in litteratura magnum patiuntur defectum, et nobis denuntientur, et per eosdem de sciencia sacerdotum parochialium frequens sumatur experiencia, et utrum sciant decalogum, id est, decem precepta legis moisaice, et ipsa plebi sibi commisse sepe predicent et exponant; et si sciant septem criminalia nominare ipsaque predicent populo fugienda et an sciant saltem simpliciter septem sacramenta et an fidei saltem simplicem habeant intellectum, secundum quod in psalmo Quicunque uult, et in maiori et in minori symbolo continetur, et in hiis populum sibi commissum nouerint informare.</p>
                </div>
                <div>
                    <head>Capitulum 44</head>
                    <p>Ne primo ordinacionis sue anno presbiteri parochias regant, et ne aliene ordinacionis admittantur sine episcopo.</p>
                    <p>Cum in domo dispensatoris prudentis ardua ipsius officia iuuenibus et inexpertis minime committantur set talibus qui per uirtutum merita laudabiles probantur et digni, districtius inhibemus ne quis presbiter primo sue ordinacionis anno curam parochialem admittat, rectoribus et uicariis qui propriis habent deseruire ecclesiis dumtaxat exceptis.</p>
                    <p>Qui uero contrauenire presumpserint, quique tales ad huiusmodi curam admiserint, ab execucione sui officii suspendantur quousque meruerint relaxari.</p>
                </div>
                <div>
                    <head>Capitulum 45</head>
                    <p>De non admittendis sacerdotibus aliene ordinacionis sine episcopo.</p>
                    <p>Item, inhibemus ne archidiaconus aut quilibet alius aliene ordinacionis presbiteros uel de alienis episcopatibus aduenientes de nouo ad parochias custodiendas uel diuina celebranda admittant priusquam iidem presbiteri licenciam super hoc optineant specialem a nobis uel officiali nostro, ut cum per nos tam super honestate morum et litteratura quam ordinacione canonica examinati fuerint et probati, ipsos sicut inuenerimus approbemus uel eciam reprobemus. Firmiter inhibemus ne quis capellanus in capellis magnatum, quantacumque gaudeant libertate, diuina celebrare presumat nisi nobis fuerit presentatus, nec ipsorum magnatum nec familie sue confessiones audiat sine nostra auctoritate et licencia speciali.</p>
                    <p>Item, sub pena excommunicacionis interdicimus ne sub quocumque colore detur aliquid uel recipiatur a quocumque pro licencia celebrandi.</p>
                </div>
                <div>
                    <head>Capitulum 46</head>
                    <p>De sequestris.</p>
                    <p>Rubrica.</p>
                    <p>Inhibemus eciam ne archidiaconi, eorum officiales, uel decani de sequestris auctoritate nostra factis uel inposterum faciendis quicquam in usus suos conuertant, parte tercia sequestrorum uacantium beneficiorum excepta, quam tamen terciam nisi facta particione fideli coram officiali nostro recipere non licebit.</p>
                </div>
                <div>
                    <head>Capitulum 47</head>
                    <p>Ne furtum fiat in parcis, uiuariis, aut forestis per clericos.</p>
                    <p>Ut laicis penitus amputetur occasio clericos ad secularia iudicia pertrahendi, sub pena anathematis inhibemus ne quis clericus in domini regis foresta uel parcis alterius aut warrenna furtum uenacionis facere aut in stangnis, piscariis, uel uiuariis piscium quorumcumque presumat.</p>
                </div>
                <div>
                    <head>Capitulum 48</head>
                    <p>De clericis ab intestato decedentibus.</p>
                    <p>Rubrica.</p>
                    <p>Cum bona clericorum ab intestato decedentium ad episcopalem disposicionem pertinere noscantur, inhibemus ne archidiaconus uel quiuis alii sine auctoritate nostra se de bonis huiusmodi aliquatenus intromittant; et cum rector uel uicarius aut alius uir ecclesiasticus eciam testatus in fata decesserit, nolumus quod ipsorum bona per eos qui se exequtores dicunt dispensentur continuo uel uendantur aut aliqua fiat administracio de eisdem, set omnibus mobilibus ibidem repertis fideliter in scriptura que inuentarium appellatur redactis integre conseruentur donec coram nobis uel officiali nostro aut uno alio uel duobus in singulis decanatibus ad hoc per nos uel per ipsum specialiter deputatis testamentum defuncti probatum fuerit euidenter.</p>
                </div>
                <div>
                    <head>Capitulum 49</head>
                    <p>Ne ecclesie propter delictum persone interdicantur.</p>
                    <p>Cum peccata suos auctores tenere conueniat, ne ultra progrediatur pena quam reperiatur in excedente delictum, districtius inhibemus ne archidiaconi, eorum officiales, uel decani ecclesias propter uicariorum uel rectorum delicta a diuinis suspendant obsequiis, set ipsos per suspensionis aut excommunicacionis sentencias in personas eorum ferendas canonice siue per sequestracionem aut distraccionem bonorum ipsorum si necesse fuerit coherceant et compescant.</p>
                </div>
                <div>
                    <head>Capitulum 50</head>
                    <p>De capcione excommunicatorum.</p>
                    <p>Iniungimus insuper archidiaconis eorumque officialibus ut quando pro excommunicatorum capcione procuranda a secularibus potestatibus nobis scribent expressius innotescant ob quam causam et qua auctoritate, ordinaria scilicet uel delegata fuerint innodati.</p>
                </div>
                <div>
                    <head>Capitulum 51</head>
                    <p>De uisitacionibus et procuracionibus et modo uisitandi.</p>
                    <p>Cum non sit porrigendus retribucionis denarius nisi in uinea laboranti, et operarius mercede sua sit dignus, et alibi scriptum sit: Qui non laborat non manducet, et procuracio sit merces et sustentacio uisitantis, precipimus quod archidiaconi ab ecclesiis quas personaliter non uisitant procuraciones exigere uel recipere non presumant.</p>
                    <p>Cum autem uisitant eueccionum numerum in concilio Lateranensi statutum nullo modo excedant, set tam in equis quam in familia et uictualibus et aliis necessariis ita se habeant moderate quod iuxta constitucionis noue tenorem archidiaconos contingentis ipsorum procuracio non excedat, set ut secundum apostolum non que sua sunt set que Iesu Christi querere uideantur, in suis uisitacionibus prouidere procurent quod in qualibet ecclesia sit canon misse secundum quod est in ecclesia Wellensi correctus; et districte precipiant, quod et nos similiter precipimus, quod secundum formam concilii generalis diurnum officium pariter et nocturnum sacerdotes parochiales quantum eis deus dederit in suis ecclesiis studiose celebrent ac deuote, nec inde recedant donec, ante missam uel post, horas diurnas compleuerint sicut decet.</p>
                    <p>Iniungant eciam eisdem, quod nos similiter iniungimus, quod non solum uerba canonis, maxime in consecracione corporis Christi, distincte proferant et aperte, uerum eciam psalmos et impnos et cetera omnia que in laudem dei in ecclesia recitantur, absque sinccopacione et precipitacione qualibet dicere non omittant nec uersum sequentem in psalmodia incipiant donec precedentis ultima diccio terminetur.</p>
                    <p>Qui autem secus fecerit grauiter puniatur.</p>
                </div>
                <div>
                    <head>Capitulum 52</head>
                    <p>Noua procuracio non est imponenda nec procuracio domini episcopi a clericis exigatur. Rubrica.</p>
                    <p>Item, precipimus quod archidiaconi ab ecclesiis a quibus propter earum tenuitatem nulla actenus procuracio recipi consueuit, siue a beneficiis clericorum nostrorum lateribus nostris adherentium, honera nostra nobiscum portantium, qui a procuracionum prestacione inmunes esse consueuerunt ab antiquo, nullam procuracionem sine nostra speciali licencia extorquere presumant, set nec sentencia aliqua uisitatos inuoluant iniuste ut peccuniam ab eis extorqueant consequenter.</p>
                </div>
                <div>
                    <head>Capitulum 53</head>
                    <p>Ne quid exigatur pro sacramentis ecclesiasticis conferendis.</p>
                    <p>Cum parentes filiis non filios parentibus tesaurizare conueniat, precipimus quod pretextu consuetudinis cuiuscumque archidiaconi, eorum officiales, uel decani, uel quilibet alius pro exequiis mortuorum uel sepulturis, benediccionibus nubentium, pro installacionibus abbatum uel priorum, uel missionibus clericorum in possessionem beneficiorum suorum nichil omnino exigant uel extorquere presumant nec pro administrando aliquo sacramento quis quicquam recipiat uel aliquo modo querat cum id absque nota fieri non ualeat simonie, set omnia absque paccione ac dacione pecunie uel recepcione libere et absolute conferantur.</p>
                    <p>Penam autem hiis qui in premissis deliquerint infligendam nostro arbitrio reseruamus.</p>
                    <p>Laudabiles consuetudines, si autem super hiis fuerint pia deuocione fidelium introducte, iuxta statuta concilii generalis precipimus firmiter obseruari.</p>
                </div>
                <div>
                    <head>Capitulum 54</head>
                    <p>Item cum non nisi peccata Christum a sua sede, que est anima iusti, repellant, precipimus firmiter, et per aspersionem sanguinis Iesu Christi anxie obsecramus, quod archidiaconi et alii ecclesiarum prelati taliter studeant suorum subditorum peccata corrigere ne peccuniam uel quid aliud animarum lucro preferre per facta contraria uideantur.</p>
                    <p>Nos uero eos quos pro celandis criminibus uel supprimendis uel remissius puniendis peccuniam uel quid aliud didicerimus recepisse grauiter puniemus.</p>
                </div>
                <div>
                    <head>Capitulum 55</head>
                    <p>De celebracione capitulorum ruralium.</p>
                    <p>Rubrica.</p>
                    <p>Iuxta pastoris officium subditorum nostrorum quieti quantum in nobis est prospicere cupientes, precipimus quod archidiaconi et officiales sui ubi sacerdotes et clerici facilius poterunt conuenire et non nimis frequenter set de quarta in quartam ebdommadam sua procurent capitula celebrare, et cappellanos, maxime remociores, primo quam cito poterunt expedire, nec eos detineant postquam de causis parochiarum suarum fuerint expediti.</p>
                    <p>Set nec capitula usque in crastinum continuent ne presbiteri extra suam parochiam cum animarum periculo ultra quam conuenit abesse cogantur.</p>
                </div>
                <div>
                    <head>Capitulum 56</head>
                    <p>Penitencia publica inflicta non debet mutari nisi ex causa.</p>
                    <p>Item, quia peccata metu pene multotiens omittuntur, precipimus quod si laicus crimen perpetrauerit propter quod de iure pena publica sibi infligi debet et super hoc conuictus fuerit uel confessus, in penam peccuniariam nullatenus commutetur nisi aliqua causa honesta subfuerit propter quam aliter oportuerit ordinare.</p>
                    <p>Sollempnis uero penitencia cum iniuncta fuerit nullatenus commutetur siue iteretur.</p>
                    <p>Clerici uero qui penitenciam sollempnem sustinere non debent, si super similibus conuicti fuerint uel confessi in iudicio, ab officio suspendantur et absque nostra consciencia minime relaxentur, ut si per nos cum ipsis dispensari possit uel non, ualeamus ut conuenit estimare; aliam uero penam si culpe qualitas exegerit per archidiaconos locorum infligendam nichilominus reseruamus.</p>
                    <p>Et ut huiusmodi criminosi debitum fructum penitentie consequantur, ad nostrum erunt penitenciarium transmittendi qui, preter penam in iudicio eis inflictam, pro qualitate delicti eis iniunget prout uiderit penitenciam salutarem.</p>
                </div>
                <div>
                    <head>Capitulum 57</head>
                    <p>Ut religiosi priuilegia et concessiones suas ostendant super pencionibus et decimis quas in alienis parochiis habent.</p>
                    <p>Ad hec cum ad nostrum spectet officium ecclesiarum iura integra conseruare, precipimus quod uiri religiosi qui decimas in parochiis alienis uel ab ecclesiis parochialibus in nostra diocesi penciones percipiunt, concessiones si quas habeant speciales, munimenta uel priuilegia per que ualeant se tueri nobis uel officiali nostro citra Pascha ostendere non postponant quia si non fecerint auctoritate presentis synodi sacrosancte extunc predicta in manus nostras duximus capienda.</p>
                </div>
                <div>
                    <head>Capitulum 58</head>
                    <p>Quod ecclesiastici fructus ad rectores pertinent die Annunciacionis beate Marie uirginis.</p>
                    <p>Quoniam ipsum sequi debent honera quem sequntur et commoda, statuimus quod si quis rector testatus die Annunciacionis beate uirginis uel post in fata decesserit, cum ad ipsum fructus autumpni de episcopatus nostri consuetudine pertinere noscantur, exceptis feno prati, pastura, et sicera de dominico ecclesie que succedenti rectori, cum ad annum sequentem pertineant, reseruantur, de pensionibus et aliis honeribus usque ad Annunciacionem sequentem per exequtores suos plenius satisfaciat.</p>
                    <p>Idem de eo statuimus qui fructus percipit, si ante festum Annunciacionis contingat humanitus de eodem.</p>
                    <p>Si uero intestatus in die prescripto uel post forte decesserit, bona que mortis tempore fuerint inuenta et fructus sequentis anni idest autumpni, exceptis quibusdam ut prius, in solucionem debitorum defuncti uel in alios pios usus per nos sicut uiderimus expedire totaliter conuertantur. Et si ecclesie in quorumcunque rectorum decessu debitis careant ornamentis et libris, precipimus quod de bonis ipsorum omnes suppleantur defectus et eciam edificia si necesse fuerit reparentur, habita tamen racione per quantum tempus beneficia tenuerunt.</p>
                    <p>Quacunque uero anni hora beneficiati decesserint, fructus terrarum quas seminare fecerint in uita in usus ipsorum totaliter conuertantur.</p>
                </div>
                <div>
                    <head>Capitulum 59</head>
                    <p>Terra ecclesie uacantis debet excoli per decanum.</p>
                    <p>Et ne terras ecclesiarum dum uacant incultas iacere contingat, precipimus quod per locorum decanos fideliter excolantur, et ab eo qui fructus debet percipere sumptus recipiant competentes, uel ad campi partem aut ad firmam secundum racionabilem terre consuetudinem per ipsos sicut expedire uiderint excolende tradantur.</p>
                </div>
                <div>
                    <head>Capitulum 60</head>
                    <p>Qui petit indebitum uel super debito se conueniri permittit a quouis defuncto excommunicetur.</p>
                    <p>Quoniam morientium uota tam clericorum quam laicorum modernis temporibus vix debitum sortiuntur effectum, tum propter exequtorum negligenciam tum propter ficticios creditores qui quod sibi a defuncto minime debebatur ab executoribus maliciose deposcunt, tum propter debitores qui dum impossibilitatem probacionis supponunt contradicunt soluere quod tenentur, et alia impedimenta multimoda que contingunt, nos remedium quale possumus adhibentes, auctoritate dei patris omnipotentis et presentis synodi sacrosancte excommunicamus omnes illos qui ab exequtoribus defunctorum aliquid in iudicio calumpniose deposcunt et usque ad diffinitiuam perseuerare conantur quod ab ipsis defunctis si essent superstites non peterent uel de iure petere ualerent, necnon et illos qui, se scientes obligatos esse defuncto, conueniri se ab executoribus patiuntur ut saltem deficiente probacione debita et sollempni per sentenciam absoluantur.</p>
                </div>
                <div>
                    <head>Capitulum 61</head>
                    <p>Quod fiat inuentarium in testamentis et executores debitam habeant sustentacionem de bonis defuncti.</p>
                    <p>Ut testamenta circumquaque procedant rite, precipimus quod exsecutores testamenti statim post mortem defuncti bona ipsius mobilia ubicunque fuerint reperta fideliter sub fidedignorum testimonio conscribi procurent, quod si infra quindenam post mortem testatoris, si in confinio fuerint, non fecerint, in reddicione racionum, ad quas nobis uel officiali nostro reddendas iuris auctoritas eos obligat, plena sibi fides in hiis que fecerint adhiberi non debet.</p>
                    <p>Et ut executores circa pium opus execucionis intendant libentius, uolumus quod per nostrum uel officialis nostri uisum dum circa negocia defuncti laborant de bonis eiusdem defuncti sumptus habeant moderatos.</p>
                </div>
                <div>
                    <head>Capitulum 62</head>
                    <p>De executoribus amouendis.</p>
                    <p>Rubrica.</p>
                    <p>Quod si aparuerint negligentes, quod per lapsum temporis a iure statuti patere poterit euidenter, reddito de receptis et expensis compoto, ammoueantur omnino et alii eorum loco prout iura decernunt per nos si expedire uiderimus subrogentur.</p>
                </div>
                <div>
                    <head>Capitulum 63</head>
                    <p>Ne executores quicquam sibi approprient nisi in fidedignorum presencia.</p>
                    <p>Rubrica.</p>
                    <p>Ad hec ut omnis mali suspicionis causa tollatur, executoribus sub pena excommunicacionis interdicimus ne per se uel per alios de bonis defuncti aliquid nisi in fidedignorum presencia et precio racionabili sibi ipsis emere uel sibi inuicem donare uel quouis titulo usurpare, nisi quod eis fuerit in testamento relictum, presumant, set nec legatum cuiquam liberetur nisi sufficienti caucione prestita de restituendo quantum oportuerit, si locum apparuerit esse falcidie consequenter.</p>
                </div>
                <div>
                    <head>Capitulum 64</head>
                    <p>Quod religiosi non possunt fieri executores, consiliarios, uel administratores.</p>
                    <p>Et ut uiris euagandi religiosis et rebus secularibus se immiscendi prorsus occasio auferatur, statuimus ne in episcopatu nostro execucionis honus sine nostra licencia suscipiant speciali, et ne quis ipsos executores, consiliarios, uel administratores in suo constituat testamento.</p>
                    <p>Si quis uero huius nostri statuti transgressor de rebus cuiuscunque defuncti disponere, ordinare, seu administrare presumpserit quoquo modo, quod ab ipso presumptum fuerit carere iuribus et ipsum prout nobis uisum fuerit decernimus puniendum.</p>
                    <p>Set nec quiuis aliene iurisdiccionis ad exequendum in testamentis defunctorum nostre diocesis admittantur, nisi prius nostris assignatis inferius exprimendis de racione reddenda et administrando fideliter sufficientem prestiterint caucionem.</p>
                </div>
                <div>
                    <head>Capitulum 65</head>
                    <p>De falsariis circa testamenta et eorum pena.</p>
                    <p>Ad hec quoniam ad reprimendam falsariorum maliciam quilibet ueritatis amator sagaci studio elaborare tenetur, omnes illos qui post mortem alicuius testamentum aliquod fabricare uel eciam consignare, aut preter testantis conscienciam quicquam addere uel detrahere testamento sibi uel alii quid ascribendo, siue fraudem aliquam circa testamenta committere attemptarint, presentis sancte synodi approbacione excommunicamus et excommunicatos publice nunciamus; et quod super huiusmodi coram nobis conuinci contigerit, ab omni actu legitimo tamquam falsarios decernimus repellendos.</p>
                </div>
                <div>
                    <head>Capitulum 66</head>
                    <p>De uniformi prestacione secundi melioris.</p>
                    <p>Rubrica.</p>
                    <p>Quoniam inter rectores ecclesiarum ac uicarios et eorum parochianos per exaccionem secundi melioris diuersam contenciones diuerse et plures sepius oriuntur, earum materias pro uiribus amputare curantes, prestacionem dicti secundi melioris auerii fieri statuimus in nostra diocesi uniformem, uidelicet, quod si uir coniugatus aut solutus, testatus uel intestatus, seu uidua in fata concedat, quod inter mobilia decedentis secundum ueram estimacionem post primum melius inuenitur, pro decimis maioribus seu minoribus et aliis iuribus in quibus matrici ecclesie sue tenebatur dum uixit oblitis, ecclesie eidem sine contradiccione aliqua reseruetur.</p>
                    <p>Precipimus quod de illo secundo, cum ecclesie existat, testandi, illud assignandi, seu donandi decedens non habeat facultatem.</p>
                    <p>In contradictores uero et rebelles seu impedientes canonica admonicione premissa excommunicacionis sentenciam precipimus promulgari.</p>
                </div>
                <div>
                    <head>Capitulum 67</head>
                    <p>De nunciacione sententie facienda.</p>
                    <p>Rubrica.</p>
                    <p>Et quia plerique quod inter bona defuncti secundum inuenitur falso asserunt suum esse, ut sic ecclesiam suo iure ualeant defraudare, illos eciam excommunicari precipimus, decernentes insuper in fauorem ecclesie ipsos in sua assercione audiendos non esse, nisi prius de suo titulo docuerint euidenter.</p>
                    <p>Si uero uxor defuncti uel eius liberi ipsum ita pauperem decessisse proponant quod soluto ecclesie quod exigitur nichil remanebit equiualens apud eos, precipimus quod cum de paupertate ipsius legitime constiterit, nichil eo nomine exigatur, nisi quod specialiter ecclesie more loci duxerit relinquendum.</p>
                    <p>Si autem aliquid nomine secundi melioris auerii uel quid de muliere coniugata que mariti sui dominio subiecta esse dinoscitur, cum in fata concedit, ecclesia percipere debeat, locorum consuetudinibus duximus relinquendum.</p>
                    <p>Statuimus eciam quod si sine prole decedat, de medietate omnium bonorum mobilium, si pueri existant, de tercia parte, sine impedimento uel contradiccione disponat, nullusque inhibeat uel impedimentum prestet quominus de premissis suum possit condere testamentum.</p>
                    <p>Si quis uero super huiusmodi malefacto conuictus fuerit excommunicatus publice nuntietur.</p>
                </div>
                <div>
                    <head>Capitulum 68</head>
                    <p>Ne quis promulget sentenciam aliquam sine deliberacione maxima et forma a iure tradita. Rubrica.</p>
                    <p>Quoniam pergraue et periculosum ualde censetur excommunicacionis, interdicti, seu suspensionis sentencias sine maturitate debita promulgare, omnibus nobis subditis iurisdiccionem habentibus districte precipimus quod cum ipsos oporteat proferre sentenciam, formam in capitulis: Sacro approbante, Cum medicinalis, Romana traditam studeant obseruare.</p>
                    <p>Quod si non fecerint et super hoc conuicti fuerint, penis in capitulis eisdem expressis decernimus subiacere, duriusque ipsos prout uisum fuerit puniemus.</p>
                </div>
                <div>
                    <head>Capitulum 69</head>
                    <p>Ne in minimis causis litigia prorogentur, etc.</p>
                    <p>Cum in minimis causis non sit usquequaque iuris solempnitas obseruanda, statuimus quod in causis pecuniariis in quibus marcam unam non excedit litis estimacio, sine oblacione libelli cum celeritate debita procedatur.</p>
                    <p>Precipimus tamen quod factum et causa dilucide exprimantur.</p>
                </div>
                <div>
                    <head>Capitulum 70</head>
                    <p>De pena aduocatorum matrimonia indebite protrahentium.</p>
                    <p>Quoniam per aduocatorum uersucias et cauillaciones legitima sepe matrimonia protrahuntur, penam contra ipsos in concilio Oxoniensi statutam, scilicet in capitulo illo: Item quoniam per aduocatos, in nostra diocesi ipsis decetero iubemus infligi.</p>
                </div>
                <div>
                    <head>Capitulum 71</head>
                    <p>Ne quis in causa propria excommunicet uel suspendat.</p>
                    <p>Cum non deceat quod in causa propria ius sibi quis dicat, firmiter inhibemus ne quisquam pro iniuria persone sue illata aliquem suspendere uel excommunicare propria auctoritate presumat. Licebit tamen ecclesiarum rectoribus et uicariis pro decimis et oblacionibus ac aliis iuribus ecclesiasticis iniuste detentis in quorum possessione notorium est eorum ecclesias extitisse, trina monicione premissa, suspendere et excommunicare detentores huiusmodi per seipsos.</p>
                </div>
                <div>
                    <head>Capitulum 72</head>
                    <p>Ne quis reliquias sine auctoritate pape ueneretur ut sancta.</p>
                    <p>Secundum quod in concilio generali prohibitum inuenitur, nos districtius inhibemus ne quis reliquias inuentas de nouo publice uenerari presumat, nisi prius auctoritate summi pontificis fuerint approbate.</p>
                    <p>Set nec lapides, ligna, arbores, siue fontes propter alicuius sompnium uel ficcionem uenerentur ut sancta, quoniam per huiusmodi animabus fidelium multa pericula credimus euenisse.</p>
                </div>
                <div>
                    <head>Capitulum 73</head>
                    <p>Ne predicator questuarius ad predicandum admittatur.</p>
                    <p>Firmiter inhibemus ne quis predicatorem questuarium ad fidelium elemosinas colligendas sine litteris nostris admittat, set nec tunc ipsum predicare permittat nisi ei per litteram nostram specialem concesserimus potestatem, set per capellanos parochiales negocia et indulgentie fideliter exponantur, secundum quod ab auctenticis papalibus uel a littera nostra elici poterit euidenter et non secundum cedulas quas super huiusmodi confingi sepius reperimus, prouisuri quod pecunia ibi collecta duobus fidedignis de singulis parochiis totaliter committatur, saluo seruanda quousque coram ordinario loci in pleno capitulo fideli nuncio assignetur.</p>
                </div>
                <div>
                    <head>Capitulum 74</head>
                    <p>De prestacione decimarum.</p>
                    <p>Quoniam in signum uniuersalis dominii dominus pro titulo speciali sibi decimas reseruauit, nos animarum periculis et ecclesiarum nostre diocesis dispendiis obuiare uolentes statuimus quod antequam bladum tempore messium decimetur, nulla garba pro seruicio uel quouis alio modo in fraudem decime cuiquam assignetur.</p>
                    <p>Item, quod decime feni siue semel siue bis prata falcentur ecclesie integraliter persoluantur, et si qui pratum uel quid aliud loco decime feni ecclesie asserant assignatum, nisi illud probauerint euidenter, ipsos super hoc nullatenus decernimus audiendos.</p>
                    <p>Et ne ecclesie iustis decimis defraudentur, statuimus quod ecclesiis de pannagio satisfiet nisi sit loco redditus, uel rector aut uicarius porcos suos quietos habuerint a pannagio racione ecclesie et non feodi eiusdem.</p>
                    <p>Item, et de pastura uendita, nisi sit loco redditus et nisi uendatur parochianis propriis aut uicinis de quibus parochialis ecclesia habeat uel habere possit decimas de exitibus animalium ibidem pascentium secundum temporis quantitatem.</p>
                    <p>Item, de lapidicinis, terra que coli solebat uel ad pasturam dimissa, et de herba de prato proueniente, negociacionibus, meile, molendinis ad uentum, aquaticis fullinaticis, et de omnibus aliis que per annum renouantur, decime persoluantur.</p>
                    <p>Ceterum cum in pluribus locis nostre diocesis quedam consuetudo immo potius corruptela inoleuerit apud quosdam, scilicet quod laici decimas ecclesiis debitas integre soluere contradicunt nisi prius a rectoribus preparentur conuiuia, nos illud iuri intelligentes esse contrarium precipimus huiusmodi per censuram ecclesiasticam ad debitam decimarum prestacionem, non obstante consuetudine supradicta, compelli, omni propter hoc conuiuio uel munusculo circumscripto.</p>
                    <p>Preterea cum in negociacionibus et lucris in quibus manus hominis operatur ante solucionem decimarum expense necessarie secundum iura canonica sint deducende, circa carucarios uel alios stipendiarios in diocesi nostra aliis seruientes, qui de laboribus manuum suarum pro uestimentis ac aliis preter uictum cotidianum sibi necessariis modicam pecunie quantitatem per annum sibi acquirunt, in sudore uultus sue panem suum commedentes, statuimus ne prenominati stipendiarii ad solucionem decime ex huiusmodi modicis stipendiis que quinque solidorum quantitatem annuatim non excedunt in diocesi nostra decetero compellantur, nolentes tamen quod per hanc nostram constitucionem ab oblacionibus consuetis et in certis festiuitatibus debitis huiusmodi stipendiarii sint immunes.</p>
                    <p>Quod si dicti stipendiarii ultra quinque solidorum quantitatem nomine mercedis aliquid recipiant, illud quod summam prenominatam excedit tantummodo decimetur.</p>
                </div>
                <div>
                    <head>Capitulum 75</head>
                    <p>De ouibus siue animalibus ad diuersa pascua transeuntibus.</p>
                    <p>Quoniam ut audiuimus super decimis de nutrimentis animalium inter ecclesiarum rectores propter appulsiones pecorum ad diuersas parochiarum pasturas contenciones multimode sepius oriuntur, nos uiam pacis preparare uolentes statuimus quod ecclesiis in quarum parochiis oues a tempore tonsionis usque ad festum sancti Martini continue pascuntur et cubant, decime lane, casei, et lactis eiusdem temporis, licet postmodum ammote fuerint et alibi tondeantur, integre persoluantur.</p>
                    <p>Et ne fraus fiat in casu premisso, statuimus quod antequam oues amoueantur a pascuis uel eciam distrahantur, eorum rectoribus sufficienter de soluenda decima caueatur.</p>
                    <p>Quod si infra predictum tempus ad diuersarum parochiarum pascua transferantur, quelibet ecclesia pro rata temporis decimam percipiat earundem, minori triginta dierum spacio in rata temporis minime computando.</p>
                    <p>Si uero per predictum tempus cubant in una pastura et continue pascuntur in alia, inter ecclesias decima diuidatur.</p>
                    <p>Decima quidem casei siue lactis de uaccis et capris proueniens, si ubi cubant pascuntur, ibi soluatur ; alioquin, si cubant in una parochia et pascuntur in alia, decima inter rectores diuidatur uel dimidietur omnino.</p>
                    <p>Agni uero, uituli, hedi, et pulli equitii, habita racione ad diuersa loca ubi eduntur, gignuntur, et nutriuntur, et ad moram quam traxerunt in eisdem, parcialiter decimentur.</p>
                </div>
                <div>
                    <head>Capitulum 76</head>
                    <p>Quid uero pro decima dari debeat ubi lac propter paucitatem uaccarum uel ouium ad caseum faciendum non sufficit, et pro agnis, pullis equitiis, uelleribus, aucis, aut aliis huiusmodi de quibus propter modicitatem eorum decima certa dari non potest, consuetudini locorum duximus relinquendum.</p>
                    <p>Item, precipimus quod si quis post festum sancti Martini oues occiderit uel si oues quouis casu fortuito moriantur, decimam inde legitimam ecclesie soluere non postponant.</p>
                    <p>Et si oues extranee in alicuius parochia tondeantur, decima lane ibidem tradatur rectori per se fideliter conseruanda, nisi sufficienter doceri possit quod pro decima alibi fuerit satisfactum, uel solucionem ibidem faciendam modo legitimo ualeat impedire.</p>
                </div>
                <div>
                    <head>Capitulum 77</head>
                    <p>De decimis uicinorum detentis iniuste.</p>
                    <p>Ad hec audiuimus quod quidam iustitie contemptores decimas uicinorum, quidam uero proprias in quarum possessione hactenus non steterunt, manu laicali et armata inuadere non formidant.</p>
                    <p>Nos preteritis edocti periculis ut obuiemus futuris, auctoritate dei patris et approbacione presentis synodi sacrosancte excommunicamus omnes illos qui decetero talia perpetrare presumpserint ac eorum fautores, et sine nostra consciencia salua superiorum auctoritate nullatenus absoluendos pene legali decernimus esse subdendos, cum quemquam non deceat propria auctoritate inuadere quod per iudicis officium habet exposci.</p>
                </div>
                <div>
                    <head>Capitulum 78</head>
                    <p>De decimis garbarum et feni dandis, ut patet.</p>
                    <p>Quamuis deus cuius est orbis terrarum et uniuersi qui habitant in eo deterioris condicionis esse non debeat quam dominus temporalis, nonnulli tamen ad ipsum deum a quo bona cuncta procedunt qui decimas in uniuersalis dominii signum sibi reddi precepit respectum debitum non habentes, personas ecclesiasticas ad quas decime huiusmodi pertinent et deputatos ab eis decimas colligere in locis ubi nouem partes a decima separantur, et eas cariare per eadem loca per que nouem partes cariantur, et alia loca congrua, ac eas uendere, et de illis libere disponere impediunt et maliciose perturbant et, quod dolentes referimus, nonnulli ipsas decimas spergunt in foueis seu eas proiciunt bestiis consumendas.</p>
                    <p>Aliqui eciam ubi insimul debuerant decimare secundum laudabilem consuetudinem sparsim per garbas decimant.</p>
                    <p>Alii uero in campis decimant qui consueuerunt decimas ad eorum horreorum hostia cariare.</p>
                    <p>Nos igitur sanctorum patrum et predecessorum nostrorum uestigiis inherentes, premissa siue eorum aliquod decetero fieri prohibemus.</p>
                </div>
                <div>
                    <head>Capitulum 79</head>
                    <p>De festo sancti Cuthberti confessoris celebrando.</p>
                    <p>Ad honorem dei et beatissimi Cuthberti confessoris sui, cupientes subdolis peruersorum machinacionibus obuiare, qui dum festum confessoris memorati se solempniter peregisse uernali tempore mentiuntur ab eiusdem festi celebracione in autumpno penitus se excusant, sicque accidit quod a talibus in neutro tempore ipsius festiuitas celebratur ut deberet, statuimus ut decetero predictum festum sancti Cuthberti die quo mense Martii accidit a clero et populo cum debita reuerencia solempniter celebretur, laudabili quorumdam locorum consuetudine in quibus utriusque temporis solempnitas deuotis laudibus ueneratur in suo robore nichilominus duratura.</p>
                </div>
                <div>
                    <head>Capitulum 80</head>
                    <p>De inmunitate ecclesie.</p>
                    <p>Cum laicis licet religiosis de rebus ecclesiasticis quomodolibet disponendi nulla sit penitus attributa potestas seu facultas, nonnulli tamen laici clericis opido infesti iura et res ecclesiasticas non uerentur in sue dampnacionis interitum usurpare.</p>
                    <p>Nos, uolentes ecclesiarum nostro regimini commissarum iura et libertates defendere et tueri, districtius inhibemus ne laici res uel bona uirorum ecclesiasticorum infra eorum loca uel solum ecclesie uel extra existencia, aut herbam uel arbores in cimiterio cuiuscumque ecclesie parochialis uel capelle in nostris ciuitate uel diocesi Karleolensi diuino cultui deputate crescentes absque eorum licencia speciali capere, prosternere, auferre, seu quicquam iuris in eis uendicare presumant nec eciam rectores uel uicarios aliqualiter impediant quominus easdem arbores et herbam prosternere, falcare, ammouere, ac arbores huiusmodi in refeccionem et reparacionem ecclesie sue siue manerii proprii ad ipsam ecclesiam pertinentis libere conuertere, et de eis prout uoluerint disponere ualeant prout decet, ita tamen quod in usus alios nullatenus conuertantur.</p>
                    <p>Coniuraciones insuper et conspiraciones peruersorum, per quas oblaciones fidelium subtrahuntur que alias ex deuocione in exequiis mortuorum, nuptiis, seu purificacionibus mulierum essent uiris ecclesiasticis applicande, fieri totaliter prohibemus.</p>
                    <p>Qui uero in premissis uel eorum aliquo secus egerint, tam diu excommunicacionis sentencia innodentur et excommunicati publice nuntientur donec congrua satisfaccione premissa beneficium absolucionis meruerint obtinere.</p>
                    <p>Et ut ecclesiastica magis timeatur censura, generales sententie excommunicacionis a iure et a legatorum in Anglia ac predecessorum nostrorum et nostris constitucionibus promulgate ter in anno in singulis ecclesiis nostrarum ciuitatis et diocesis Karleolensis diebus solempnibus quibus magis expedire uidebitur precipimus publicari, prouiso quod in publicacione huiusmodi excipiantur illi qui ante publicacionem ipsam fuerint ab ipsis sententiis per eum qui hoc facere potuit in forma canonica absoluti.</p>
                </div>
                <div>
                    <head>Capitulum 81</head>
                    <p>Sentencia generalis.</p>
                    <p>Item, quia peccatum ariolandi est repugnare et quasi scelus idolatrie nolle adquiescere, sicut sacra testatur scriptura, superiorum nostrorum ut condecet preceptis canonicis obedire uolentes, et in hiis maxime que in fauorem ecclesie statuuntur, sentencias in perturbatores libertatum ecclesie in concilio Oxoniensi promulgatas in presenti sancta synodo duximus innouandas, iniungentes omnibus et singulis curam parochialem habentibus ut ipsas in suis ecclesiis ter in anno in maioribus solempnitatibus, accensis candelis et pulsatis campanis, publice promulgare non postponant in forma tradita, que talis est:</p>
                    <p>Auctoritate dei patris omnipotentis et beate Marie uirginis et omnium sanctorum et presentis synodi excommunicamus omnes illos qui ecclesiam nostram et ecclesias ipsi subiectas maliciose suo iure priuare presumunt aut per maliciam libertates earundem infringere uel perturbare contendunt.</p>
                    <p>Item, omnes illos excommunicacionis sentencia innodatos denunciamus qui pacem et tranquillitatem domini regis et regni iniuriose perturbare presumunt et qui iura domini regis iniuste detinere contendunt.</p>
                    <p>Hiis adicimus omnes illos simili sentencia innodatos qui scienter et prudenter falsum testimonium perhibent uel perhiberi procurant uel eciam qui tales testes scienter producunt uel subornant in causa matrimoniali, ubi scilicet agitur contra matrimonium uel ubi agitur ad alicuius exheredacionem.</p>
                    <p>Premissa autem omnia tam salubriter instituta non tantum a nobis set sicut premisimus sanctorum conciliorum statuta ab omnibus nobis subditis precipimus inuiolabiliter obseruari.</p>
                    <p>Eos autem qui contrauenire presumpserint censura qua conuenit puniemus.</p>
                    <p>Et ne quis negligentie sue excusacionem possit pretendere, iniungimus quod citra festum beati Iohannis baptiste scripta in ecclesiis habeantur, quodque a presbiteris frequenter reuoluantur ut ea quasi cordetenus colligant et que fuerint exponenda laicis sciant et ualeant euidenter pandere in uulgari, quo pastores de cura coronam et oues per obedientie meritum gaudia possint recipere repromissa, prestante domino nostro Iesu Christo etc.</p>
                </div>
                <div>
                    <head>Capitulum 82</head>
                    <p>De habitu clericorum et indumentis.</p>
                    <p>Quia uita presbiterorum a uita uulgari debet esse semota, presenti constitucione synodali duximus statuendum ut presbiteri uniuersi et singuli diocesis Karleolensis sicut decet in habitu et incessu a ceteris distinguantur, propter quod inhibemus ne presbiteri ipsi in synodis sanctis, capitulis, congregacionibus coram loci ordinariis capis manicatis uel aliis indumentis leuitatis seu lasciuie notam pretendentibus publice utantur, set coram eis in locis predictis capas clausas gerant reuerenter uel saltem superpellicea usque festum sancti Petri ad uincula, citra quod de capis clausis sibi prouidere poterunt sicut decet; alioquin huiusmodi indumenta fabrice Pontis de Eden. iuxta Karleolum totaliter, nisi ea iusto precio redemerint, applicentur.</p>
                </div>
                <div>
                    <head>Capitulum 83</head>
                    <p>Nota de periuris et per quos debent absolui.</p>
                    <p>Item cum crimen periurii iam in diocesi Karleolensi plus debito inualuerit, statuimus ne quis in diocesi Karleolensi periuros aliquos sibi periurium confitentes nisi in mortis periculo absoluat absque mandato speciali, cum absolucionem huiusmodi personarum propter ipsius criminis inualescenciam in nostra diocesi nobis duxerimus specialiter reseruandam.</p>
                    <p>Rectores autem, uicarios, et presbiteros parochiales contrauenientes grauiter cum conuicti fuerint puniemus.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[]</p>
                </div>
            </div>
        </body>
    </text>
</root>
