<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Oxford</title>
                <recordID>1483</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1222-04-17</origDate>
                <dateNotes/>
                <origPlace>Oxford</origPlace>
                <diocese/>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1483</p>
                <p>Year: 1222</p>
                <p>Month: 4</p>
                <p>Day: 17</p>
                <p>Circa: None</p>
                <p>DatingNotes: None</p>
                <p>Place: Oxford</p>
                <p>Diocese: None</p>
                <p>Province: Canterbury</p>
                <p>CountryModern: England</p>
                <p>Latitude: 51.749722</p>
                <p>Longitude: -1.27</p>
                <p>PlaceNotes: Held at Osney Abbey, outside Oxford</p>
                <p>Classification: Provincial</p>
                <p>IssuingAuthority: Stephen Langton</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 100-125</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Incipiunt constituciones edite in consilio Oxoniensi.</p>
                </div>
                <div>
                    <head>Capitulum 1</head>
                    <p>Autoritate dei patris et beate uirginis et omnium sanctorum et presentis concilii excommunicamus omnes illos qui maliciose ecclesias suo iure priuare presumunt aut per maliciam et contra iusticiam libertates earundem infringere uel perturbare contendunt.</p>
                </div>
                <div>
                    <head>Capitulum 2</head>
                    <p>Omnes eciam illos excommunicacionis sentencia innodamus qui pacem et tranquillitatem domini regis et regni iniuriose perturbare presumunt, et qui iura domini regis iniuste detinere contendunt.</p>
                </div>
                <div>
                    <head>Capitulum 3</head>
                    <p>Adicimus autem omnes illos simili sentencia innodatos, qui scienter et prudenter falsum perhibent testimonium uel perhiberi procurant uel eciam qui tales testes producunt scienter uel subornant in causa matrimoniali, ubi scilicet agitur contra matrimonium, uel ubi agitur ad alicuius exheredacionem.</p>
                </div>
                <div>
                    <head>Capitulum 4</head>
                    <p>Aduocatos quoque excommunicamus omnes qui in causis matrimonialibus maliciose excepciones opponunt uel opponi procurant ne matrimonia uera debitum sorciantur effectum, uel ut processus cause contra iusticiam diutius suspendatur.</p>
                </div>
                <div>
                    <head>Capitulum 5</head>
                    <p>Excommunicamus omnes illos qui gracia odii, lucri, uel fauoris, uel alia quacunque de causa maliciose crimen imponunt alicui, cum infamatus non sit apud bonos et graues, ut sic saltem ei purgacio indicatur uel alio modo grauetur.</p>
                </div>
                <div>
                    <head>Capitulum 6</head>
                    <p>Preterea omnes illos sentencia excommunicacionis innodamus qui uacante ecclesia maliciose opponunt uel opponi procurant patronatus questionem, ut sic uerum patronum ecclesie collacione saltem illa uice defraudent.</p>
                </div>
                <div>
                    <head>Capitulum 7</head>
                    <p>Excommunicamus eciam omnes illos qui gracia lucri, uel odii, uel alias maliciose contempnunt exequi domini regis mandatum contra excommunicatos editum claues ecclesie contempnentes.</p>
                </div>
                <div>
                    <head>Capitulum 8</head>
                    <p>Statuimus auctoritate presentis concilii ut prelati singuli elemosinarios honestos habeant, et ut ipsi prelati sint iuxta apostolum hospitales, et ut horis competentibus ad pauperes audiendos et iusticiam exhibendam in puplico presenciam suam exhibere procurent, et in personis propriis confessionibus audiendis interdum intersint et penitentiis iniungendis.</p>
                    <p>Ipsi eciam per confessores discretos cicatrices proprias frequenter obducant, et in ecclesiis suis cathedralibus residere procurent in aliquibus maioribus festis, et saltem in aliqua parte Quadragesime, prout anime sue magis uiderint expedire.</p>
                    <p>Quia iuxta scripture testimonium uota nostra tenemur reddere deo nostro, salubriter decreuimus annectendum ut episcopi formam professionis in sua consecracione prolatam bis in anno coram se legi faciant diligenter, ut tanto melius sponsionis proprie recordentur, quanto sepius eorum auribus inculcata fuerit.</p>
                </div>
                <div>
                    <head>Capitulum 9</head>
                    <p>Ad hec statuimus ne prelatus aliquis, cum ecclesiam aliquam contulerit uel prebendam, fructus eiusdem ecclesie aut prebende nondum collectos sibi presumat aliquatenus usurpare, uel pro institucione uel missione in possessionem uel carta super hoc facienda aliquid audeat extorquere, nec ab officialibus suis, archidiaconis, uel decanis sustineat extorqueri.</p>
                </div>
                <div>
                    <head>Capitulum 10</head>
                    <p>Cum secundum apostolum auaritie, que est idolorum seruitus, episcopos aut alios dei ministros seruire non conueniat, ad tantam pestem radicitus euellendam statuimus ut, si quis ad ecclesiam aliquam nullo contradicente canonice presentetur, episcopus presentatum ipsum, dum tamen idoneus sit, nequaquam admittere differat ultra duos menses; alioquin quicquid ex eadem ecclesia post factam presentacionem fuerit forte perceptum illi cum institutus fuerit restituatur, quamuis fructus illi ad episcopum peruenerint; et idem in archidiaconis obseruetur, si per eos steterit quominus canonice presentatus infra predictum tempus fuerit admissus, nisi racionabilem causam coram suo superiore duxerit assignandam, cum super hoc fuerit requisitus ab eo, quare uidelicet eum non admiserit infra tempus in hoc concilio diffinitum.</p>
                    <p>Hoc eciam non inmerito duximus adiungendum, ut si duo ad unam et eandem ecclesiam fuerint presentati, neutri eorum pendente lite custodia committatur.</p>
                    <p>Si autem ad episcopum ius conferendi talem ecclesiam auctoritate concilii deuoluatur, cum contencio sit inter duos patronos, quorum uterque suum clericum presentauerit, cum ex collacione episcopi nulli patronorum qui postea euicerit ius patronatus preiudicium debeat generari, statuimus ut episcopus neutri eorum qui presentati fuerint ecclesiam illam conferat illa uice, nisi de utriusque patroni consensu, ne saltem qualecunque preiudicium alteri patronorum uideatur generari, si forte postmodum euicerit ius patronatus.</p>
                </div>
                <div>
                    <head>Capitulum 11</head>
                    <p>Ad excitandos affectus laborantium in uinea domini sabaoht, ut uere retribucionis mereantur recipere denarium post laborem, decreuimus ne opus dei fiat ab aliquibus necgligenter, presertim cum in generali concilio sit preceptum ut diuinum officium, nocturnum pariter et diurnum, secundum quod deus dederit, studiose celebretur et deuote.</p>
                    <p>Uniuersa quoque sacramenta ecclesiastica et precipue baptismatis et altaris deuotissime, prout deus inspirauerit, celebrentur.</p>
                    <p>Uerba uero canonis, presertim in consecracione corporis Christi, plene et integre proferantur.</p>
                    <p>Presbiter autem postquam dominicum corpus et sanguinem sumpserit in altari, si in eadem die missarum solempnia ipsum celebrare oporteat iterato, uinum calici infusum uel digitis superfusum sumere non presumat.</p>
                    <p>Ad hec duximus statuendum, districtius inhibentes, ne sacerdos quispiam missarum celebret solempnia bis in die, excepto die Natiuitatis et Resurreccionis dominice, uel in obsequiis defunctorum, uidelicet cum corpus alicuius in ecclesia eodem die fuerit tumulandum, et tunc prior missa de die, posterior uero pro defuncto celebretur.</p>
                </div>
                <div>
                    <head>Capitulum 12</head>
                    <p>Ceterum presenti decreto sanccimus ne clerici beneficiati aut in sacris ordinibus constituti uillarum procuraciones admittant; uidelicet ut non sint senescalli aut balliui talium administracionum occasione quarum laicis in reddendis raciociniis obligentur, nec iurisdicciones excerceant seculares, presertim illas quibus iudicium sanguinis est annexum.</p>
                    <p>Et hiis duximus adiungendum ne iudicium sanguinis in locis sacris tractetur, in ecclesia scilicet uel cimiterio.</p>
                </div>
                <div>
                    <head>Capitulum 13</head>
                    <p>Auctoritate quoque generalis concilii districtius inhibemus ne quis clericus beneficiatus uel in sacris ordinibus constitutus literas pro pena sanguinis infligenda scribere uel dictare presumat, uel ubi iudicium sanguinis tractetur uel excerceatur intersit. Nouerint enim huiusmodi proteccione ecclesiastica se indingnos, cum per eos in ecclesia dei per talia presumpta scandalum generetur.</p>
                </div>
                <div>
                    <head>Capitulum 14</head>
                    <p>Item uolumus ut in ecclesiis religiosorum et in prebendatis secundum formam generalis concilii uicarie ordinentur.</p>
                </div>
                <div>
                    <head>Capitulum 15</head>
                    <p>Presbiterorum parochialium animos ad ea que magis nostris temporibus expediunt excercenda studiosius excitare uolentes, eis presentis concilii diffinicione districte duximus iniungendum ut plebes sibi commissas pabulo uerbi dei, secundum quod eis fuerit inspiratum, informare procurent, ne canes muti merito iudicentur, cum salubri latratu a caulis dominicis luporum morsus non repellunt.</p>
                    <p>Illud eciam euangelicum memoriter recolentes, quod in nouissimo examine uisitatores infirmorum rengno remunerantur eterno, quotiens fuerint accersiti celeriter accedant et hilariter ad egrotos.</p>
                </div>
                <div>
                    <head>Capitulum 16</head>
                    <p>Ad exemplum eciam Salomonis qui omnia uasa domus domini de auro purissimo fabricata diuino cultui mancipauit, statuimus ut quelibet ecclesia calicem habeat argenteum cum aliis uasis decentibus, sindonem mundam et candidam et amplitudinis congruentis.</p>
                    <p>Uetera uero corporalia que non fuerint idonea in altaribus quando consecrantur loco reliquiarum reponantur uel in presencia archidiaconi comburantur. Prouideant eciam archidiaconi ut lintheamina et ornamenta altaris sint sicut decet honesta.</p>
                    <p>Libros ecclesia habeat idoneos ad legendum pariter et psallendum, et ad minus duplicia sacerdotalia uestimenta.</p>
                    <p>Et ut honor debitus diuinis officiis in omnibus inpendatur, precipimus ut qui altari ministrant superpelliciis induantur.</p>
                </div>
                <div>
                    <head>Capitulum 17</head>
                    <p>Ne lepra giezitica, quod absit, per auaritie cultum latenter erumpens, ministros ecclesie extra castra collocet regis eterni, districtius inhibemus ne quis, ecclesie sue renuncians, a substituto sibi recipiat uicariam, cum uehementer possit presumi quod talia fiant per aliquam illicitam paccionem et turpem; quod si ab aliquo presumptum fuerit, statuimus ut ille uicaria et alius personatu priuetur.</p>
                    <p>Illud eciam absurdum reputamus omnino ut, aliquo existente persona alicuius ecclesie, alii de consensu ipsius persone aliquid conferatur in eadem ecclesia nomine personatus, nisi persona prior ecclesiam totam prius duxerit simpliciter resingnandam.</p>
                </div>
                <div>
                    <head>Capitulum 18</head>
                    <p>Quia iuxta canonicas sancciones inter carnale matrimonium et spirituale nonnulla interdum similitudo notatur, cum unam sponsam inter duos diuidi nature racio minime paciatur, inhonestum est plurimum quod ecclesia dei, que unius una debet esse, ancillatur multotiens amplexibus plurimorum.</p>
                    <p>Unde sacro approbante concilio districtius inhibemus ne de nouo ecclesia aliqua pluribus rectoribus quorum uterque sit persona committatur regenda.</p>
                    <p>In ecclesiis autem ubi nunc plures persone existunt, statuimus ut singulis decedentibus accrescat uiuentibus porcio decedentis, donec ad unum solum illius ecclesie perueniat personatus; nec de cetero in eadem ecclesia plures uicarii constituantur; illis ecclesiis ab hoc statuto dumtaxat exceptis que ex antiquo diuise fuerunt.</p>
                </div>
                <div>
                    <head>Capitulum 19</head>
                    <p>Cum hostis antiquus sicut leo rugiens predam siciat animarum, sollicitius est cauendum ne talibus cura dominici gregis committatur qui aut necgligant aut ignorent custodie sibi commisse ut deceret intendere uigilanter.</p>
                    <p>Statuimus igitur ut nullus episcoporum ad uicariam quemquam admittat, nisi uelit in ecclesia in qua ei uicaria conceditur personaliter ministrare, aut talis existat qui infra breue tempus ualeat in presbiterum ordinari.</p>
                    <p>Quod si admissus fuerit forte quis et noluerit in presbiterum ordinari, uicarie beneficio spolietur.</p>
                </div>
                <div>
                    <head>Capitulum 20</head>
                    <p>Ad hec quia inhonestum est nimis ut ecclesie propter minores redditus pastoribus maneant desolate, presenti decreto statuimus ut ecclesie que in redditibus ultra v. marcas non habent, non nisi talibus personis conferantur que resideant in eisdem et in persona propria ministrent.</p>
                    <p>Quod si forte tales admissi residere noluerint aut eciam ministrare, cum non nisi laborantibus panis dominicus sit largiendus, ecclesiis ipsis premissa monicione debita per dioscesanum episcopum spolientur.</p>
                </div>
                <div>
                    <head>Capitulum 21</head>
                    <p>Quoniam autem multotiens sicut temporalium rerum luxus quosdam in non modicum scandalum populi ab officio sibi commisso segregat et abducit, sic et earundem rerum inopia in uituperium ordinis nostri quosdam compellit infeliciter mendicare, prouidendum nobis est ut in utroque casu, habita moderacionis temperie, ecclesiarum regimini consulatur.</p>
                    <p>Statuimus igitur ut uicario perpetuo quinque marcarum ad minus redditus assignetur, qui scilicet pro v. marcis dari possit ad firmam ad minus, nisi in illis forte partibus Wallie sit in quibus propter tenuitatem ecclesiarum minori stipendio uicarii sint contenti.</p>
                    <p>Prouideatque diocesanus episcopus, pensata ecclesie facultate, utrum uicarius onera ecclesie subire debeat an persona, an ad ea simul uterque debeat conferre, prouiso tamen quod archidiaconus loci siue ab illis siue ab altero illorum debeat procurari; una tamen procuracione sit contentus.</p>
                </div>
                <div>
                    <head>Capitulum 22</head>
                    <p>Ad instar patrisfamilias euangelici, plures operarios in uineam suam mittentis ut quod unus non ualeret explere sollicitudo perficeret plurimorum, presencialiter diffinimus ut in singulis parochialibus ecclesiis quarum parochia est diffusa duo sint uel tres presbiteri, pensatis pariter magnitudine parochie et ecclesie facultate; ne forte, quod absit, egrotante uno presbitero uel alias debilitato, parochianis infirmantibus aut diuinis uolentibus officiis interesse officia debita subtrahantur uel negentur ecclesiastica sacramenta.</p>
                </div>
                <div>
                    <head>Capitulum 23</head>
                    <p>Presenti quoque statuto diffinimus ut episcopus ab eo qui presentatus fuerit recipiat iuramentum quod propter presentacionem illam nec promiserit nec dederit aliquid presentanti nec aliquam ob hoc inierit paccionem, si ei super hoc uideatur merito suspectus; cum talia manifeste canonicis obuient institutis.</p>
                </div>
                <div>
                    <head>Capitulum 24</head>
                    <p>Quoniam nonnumquam ob defectum confessorum uel quia decani rurales et persone forte erubescunt suo prelato confiteri, certum iminet periculum animarum, uolentes huic morbo mederi statuimus ut certi confessores prudentes et discreti ab episcopo loci per archidiaconatus singulos statuantur, qui confessiones audiant decanorum ruralium, presbiterorum, et personarum.</p>
                    <p>In cathedralibus autem ecclesiis ubi sunt canonici seculares, confiteantur ipsi canonici episcopo uel decano uel certis personis ad hoc per episcopum et decanum et capitulum constitutis.</p>
                </div>
                <div>
                    <head>Capitulum 25</head>
                    <p>Quoniam in causis matrimonialibus magna est discrecio necessaria, unde periculosum est eas a simplicibus tractari, statuimus ut decani rurales nullam causam matrimonialem de cetero audire presumant, sed earum examinacio non nisi uiris discretis committatur, quibus assidentibus si commode fieri possit postmodum pronuntietur.</p>
                </div>
                <div>
                    <head>Capitulum 26</head>
                    <p>Prohibemus eciam sub interminacione anathematis ne</p>
                    <p>quis latrones ad latrocinium faciendum in seruicio suo retineat, nec eos in terris suis scienter habitare permittat.</p>
                </div>
                <div>
                    <head>Capitulum 27</head>
                    <p>Ut singula ecclesiastica officia in ecclesia dei rite procedant secundum canonicas sancciones, statuimus ne archidiaconi graues nimium ecclesiis sibi subditis existant, districtius inhibentes ne statutum in concilio generali numerum eueccionis excedant cum uisitacionis nomine debitam sibi recipiant procuracionem, nec ad procuracionem talem uenientes extraneos ut secum ueniant inuitare presumant.</p>
                    <p>Si tamen pro honore archidiaconi ecclesiarum rectores uelint aliquos inuitare, hoc nullatenus prohibemus, sed ipsi archidiaconi nullum inuitent ne forte qui per suum aduentum ecclesias non grauarent, grauent saltem per inuitatos.</p>
                    <p>Unde ut subtrahatur eis necessitas inuitandi, prohibemus ne archidiaconi die uisitacionis sue apud ecclesiam quam uisitant capitulum celebrent, nisi forte in burgo uel ciuitate sit illa ecclesia constituta.</p>
                    <p>Ad hec archidiaconis districtius inhibemus ne aliquo modo procuracionem accipiant sine causa racionabili, nisi illo die quo personaliter uisitant ecclesiam procurantem, nec redempcionem pro uisitacione extorquere presumant.</p>
                </div>
                <div>
                    <head>Capitulum 28</head>
                    <p>Ut omnes cupiditatis et auaritie cultus expellantur ab ecclesie dei ministris presencia preteritis duximus annectenda, statuentes ut archidiaconatus uel decanatus, uel aliud officium quod in spiritualibus mere consistit, nulli detur ad firmam.</p>
                    <p>Si uero certus redditus huic officio sit annexus, ille de superioris licencia dari poterit ad firmam, sicut inferius de aliis beneficiis statuemus.</p>
                    <p>Si quis autem contra hoc statutum uenire presumpserit, archidiaconus uel decanus, si super hoc fuerit canonice conuictus, per episcopum suum a tali officio suspendatur per annum et alius interim statuatur qui discrete uices gerat illius.</p>
                </div>
                <div>
                    <head>Capitulum 29</head>
                    <p>Ut autem archidiaconi secundum apostolum non que sua sunt querant sed que Iesu Christi, in sua uisitacione prouideant quod canon misse emendetur et quod sacerdotes rite proferre nouerint saltem uerba canonis et baptismatis, et quod in hac parte sanum habeant intellectum.</p>
                    <p>Doceant eciam laicos in qua forma baptizare debeant in casu necessitatis, ut saltem hoc sciant facere in aliquo idiomate.</p>
                    <p>Prouideant quoque archidiaconi diligenter quod iuxta formam generalis concilii eukaristia, crisma, et oleum sanctum saluo sub clauibus recondantur, fideli custodie deputata.</p>
                    <p>Habeant eciam archidiaconi in scriptis redacta omnia ornamenta et utensilia ecclesiarum.</p>
                    <p>Uestes quoque et libros singulis annis suo conspectui faciant presentari, ut sic uideant que fuerint adiecta per diligenciam personarum uel que tempore intermedio per maliciam et incuriam deperierint.</p>
                    <p>Item, prouideant de possessionibus ecclesiarum ut ita singulis annis possint prospicere ne ecclesia iure suo defraudetur.</p>
                    <p>Preterea archidiaconis, decanis et officialibus eorum districtius inhibemus ne a subditis suis exacciones uel tallias per se uel suos exigere' presumant.</p>
                </div>
                <div>
                    <head>Capitulum 30</head>
                    <p>Ad hec ecclesiastici ordinis utilitate pensata pariter et honore decreuimus ne archidiaconi uel eorum officiales sentenciam excommunicacionis uel suspensionis uel interdicti in aliquem audeant promulgare ubi excessus non est manifestus, nisi canonica amonicione premissa.</p>
                    <p>Si quis autem contra premissa excommunicacionis sentenciam in quemcunque tulerit, pene subiaceat in tales per Lateranense</p>
                    <p>concilium promulgate; pro suspensione uel interdicto superioris arbitrio puniatur; quod eciam prelati superiores obseruent.</p>
                </div>
                <div>
                    <head>Capitulum 31</head>
                    <p>Firmiter eciam inhibemus ne cui pro aliqua pecunia sepultura denegetur, uel baptismus, uel aliud ecclesiasticum sacramentum, uel eciam matrimonium contrahendum, inpediatur; quoniam si quid pia deuocione fidelium consueuerit erogari, super hoc postmodum uolumus per ordinarium loci ecclesiis iusticiam exhiberi, sicut in generali concilio expressius et diffusius est statutum.</p>
                    <p>Alienum eciam esse censemus omnino quod de cetero pro crismate uel oleo aliquid exigatur, cum hoc totiens prohibitum reperiatur.</p>
                </div>
                <div>
                    <head>Capitulum 32</head>
                    <p>Ceterum districtius duximus inhibendum ne archidiaconi uel decani bonum pacis inpedire presumant si quando discordantes se sibi adinuicem uoluerint concordare; sed, licencia petita, liceat partibus a lite per conposicionem quandocunque uoluerint recedere, dum tamen causa conposicionem admittat; nec propter hoc penam aliquam eis infligant nisi eis constiterit de iniusticia actoris uel rei.</p>
                    <p>Sed nec aliquando ad suggestionem preconum suorum aliquem ad purgacionem compellant, nisi apud bonos et graues fuerit infamatus.</p>
                    <p>Nec in causa sua presumant esse pariter iudices et actores, uidelicet cum in dubium uenerit utrum quod ab eis exigitur debeatur.</p>
                </div>
                <div>
                    <head>Capitulum 33</head>
                    <p>Ut clericalis ordinis honor debitus conseruetur, auctoritate concilii presentis decreuimus ut tam archidiaconi quam decani et omnes alii in personatibus siue dingnitatibus constituti, item omnes decani rurales et presbiteri, decenter incedant in habitu clericali et capis clausis utantur.</p>
                    <p>Idem quoque obseruent officiales episcoporum et archidiaconorum dum fuerint in consistorio.</p>
                    <p>Et nec ipsi nec alii clerici comam nutriant, sed honeste tonsi et coronati conuenienter incedant, nisi forte iusta causa timoris exegerit habitum transformari.</p>
                </div>
                <div>
                    <head>Capitulum 34</head>
                    <p>A crapula quoque et ebrietate, et aliis que honestatem eorum deformant, omnes omnino clerici abstineant uigilanter.</p>
                    <p>Ad que omnia studiosius obseruanda, secundum formam generalis concilii a suis superioribus districtius compellantur; addentes ne clerici beneficiati uel in sacris ordinibus constituti in hospitiis suis tenere presumant puplice concubinas, nec eciam alibi cum scandalo puplice habeant accessum ad easdem.</p>
                    <p>Et si forte concubine eorum, commonicione puplice proposita, ab eis non recesserint, ab ecclesia dei quam infamare presumunt expellantur, nec admittantur ad ecclesiastiea sacramenta.</p>
                    <p>Et si nec sic duxerint abstinendum, excommunicacionis mucrone percellantur, et tunc demum contra eas inuocetur brachium seculare.</p>
                    <p>Ipsos autem clericos per subtraccionem beneficii et officii canonica amonicione premissa uolumus coherceri.</p>
                </div>
                <div>
                    <head>Capitulum 35</head>
                    <p>Item, licet legitima testamenta clericorum beneficiatorum decedentium uolumus firmiter obseruari, nolumus tamen quod concubinis suis aliquid in testamento relinquant, quod si de cetero factum fuerit, totum illud episcopi arbitrio conuertatur in usus ecclesie quam rexit defunctus.</p>
                </div>
                <div>
                    <head>Capitulum 36</head>
                    <p>Ecclesiarum autem indempnitatibus consulere cupientes, presentis concilii auctoritate duximus statuendum ut nullus abbas, nullus prior, nullus omnino decanus uel archidiaconus uel alium habens personatum seu dingnitatem, sed nec clericus inferior, possessiones uel redditus dingnitatis uel ecclesie sibi commisse consanguineis uel amicis suis aut quibuslibet aliis uendere, inpingnorare, infeudare, uel quolibet modo alienare presumat, nisi forma canonis obseruata.</p>
                    <p>Si quis uero contra hoc uenire presumpserit, quod in hac parte presumptum fuerit uiribus careat et presumptor dingnitate, personatu, uel ecclesia quam sic lesit per suum superiorem spolietur, nisi quod alienauerit infra tempus a suo superiore sibi prefixum sine dampno ecclesie suis sumptibus duxerit reuocandum.</p>
                    <p>Is quoque qui sic ecclesiastica bona de cetero receperit et commonitus ea presumpserit detinere excommunicacionis sentencia percellatur, donec ea restituerit nullatenus absoluendus.</p>
                    <p>Idem eciam prelati maiores obseruent.</p>
                </div>
                <div>
                    <head>Capitulum 37</head>
                    <p>Quia sunt plerique, quod non sine lacrimis dicimus et</p>
                    <p>singultu, qui omnipotentis indingnacionem et iram in die ire ad dampnacionem sibi perpetuam cumulantes non solum filiis et nepotibus uerum eciam concubinis suis turpiter ministrant patrimonium Iesu Christi, ad quorum usus ut securius res agatur in feudo laicali de bonis ecclesie domos construunt in quibus ecclesiasticos prouentus et bona ecclesie pauperum usibus deputata congregare presumunt, salubri prouisione decreuimus ne clerici beneficiati fructus ecclesiasticos in laico feudo reponant; et ut melius abstineant a premissis de cetero domos aut possessiones laicas ad opus concubinarum aut filiorum suorum emere non presumant, nec eciam in feudo laicali ad opus eorum domus construant, sed nec eciam pecuniam ministrent ad huiusmodi emenda ad opus illorum, ut sic eis subtrahatur occasio malingnandi.</p>
                    <p>Siquis autem habeatur super hoc iusta racione suspectus, nisi ad arbitrium superioris se purgauerit, ipsius arbitrio puniatur.</p>
                </div>
                <div>
                    <head>Capitulum 38</head>
                    <p>Ut rectius gerantur omnia si exteriorum administracio responderit claustralium rite quieti, statuimus ut tam obedienciales rerum monasterii quam prelati maiores, quater uel bis ad minus in anno coram fratribus a conuentu ad hoc deputatis, uel coram superioribus, iuxta monasterii consuetudinem, reddant de receptis et expensis omnibus racionem.</p>
                    <p>Ad hoc tamen prelatos illos ex ista constitucione nolumus obligari qui possessiones habent a monachis uel canonicis regularibus separatas.</p>
                </div>
                <div>
                    <head>Capitulum 39</head>
                    <p>Ad hec quoniam sexum muliebrem contra uersusciam hostis antiqui minus fortem multiplici remedio necesse est efficacius communiri, decreuimus ut moniales et cetere mulieres diuino cultui dedicate uelum uel peplum sericum non habeant, nec in uelo acus argenteas uel aureas audeant deportare, nec ipse uel monachi siue canonici regulares habeant zonas sericas uel auri uel argenti ornamentum habentes.</p>
                    <p>Nec burnetto uel alio panno irregulari utantur.</p>
                    <p>Meciantur eciam iuxta dimensionem corporum uestem suam, ita quod longitudinem corporum non excedat, sed pede sicut decet superducto, sufficiat eis cum Ioseph indui ueste talari.</p>
                    <p>Et sola monialis consecrata deferat annulum et uno solo sit contenta.</p>
                    <p>Si qua autem contra hanc nostram prohibicionem uenire presumpserit, et commonita se non correxerit, regulari subiaceat discipline.</p>
                </div>
                <div>
                    <head>Capitulum 40</head>
                    <p>Ut autem secundum canonicas sancciones abbatibus a quibus minores uiuendi normam habent assumere super honesta conuersacione testium copiositas suffragetur, decreuimus ut ipsi capellanos singulis annis mutent uel aliquem illorum.</p>
                    <p>Qui autem unum tantum habet, illum similiter mutet, nisi causa necessaria suffuerit, quatinus si de uita eorum, quod absit, contra eos scandalum oriatur, tanto plures habeant innocentie sue testes quanto eorum uita pluribus innotescit.</p>
                </div>
                <div>
                    <head>Capitulum 41</head>
                    <p>Preterea uolumus ut prelati domorum religiosarum conredia uel stipendia clericis uel laicis non uendant aut gratis concedant in perpetuum uel ad tempus, nisi cum urgens necessitas id exposcat et deocesani accedat consensus.</p>
                </div>
                <div>
                    <head>Capitulum 42</head>
                    <p>Preterea statuimus presenti concilio approbante ut nullus de cetero pro recepcione alicuius in religionis domum pecuniam uel quicquam aliud extorquere presumat; adeo ut si pro paupertate domus ingrediens uestire debeat seipsum, pretextu uestis ultra iustum pretium earum ab eo nichil penitus recipiatur.</p>
                </div>
                <div>
                    <head>Capitulum 43</head>
                    <p>Ut ueri uideamur euangelice predicacionis sectatores, cum non nisi in uinea laboranti retribucionis denarius sit porrigendus, nec nisi qui altari deseruit uiuere debeat de altari, statuimus ut ecclesie certis personis deputate nulli dentur ad firmam, nisi forte iusta causa suffuerit et a suo episcopo approbata, ut tunc de eius consensu alicui honeste persone et ordinate detur ad firmam, de quo uerisimiliter presumi debeat quod fructus ecclesie in bonos usus conuertat.</p>
                </div>
                <div>
                    <head>Capitulum 44</head>
                    <p>Item, ut uersutis quorundam calliditatibus obuiemus qui in fraudem concilii generalis nouas quasdam adinuenciones fingere moliuntur, statuimus ut non liceat alicui aliquid assingnare cuiquam in ecclesia, nomine beneficii, quasi hoc ei liceat optinere cum alio beneficio cui animarum cura fuerit annexa.</p>
                </div>
                <div>
                    <head>Capitulum 45</head>
                    <p>Quoniam per aduocatos multotiens legitima matrimonia maliciose protrahuntur, statuimus ut, sentencia lata pro matrimonio, aduocatus qui contra matrimonium stetit, eo ipso per annum aduocacione priuatus existat, nisi iudex in ipsa sentencia propter iustum errorem uel probabilem ingnoranciam expresse habeat excusatum.</p>
                </div>
                <div>
                    <head>Capitulum 46</head>
                    <p>Item, quoniam absurdum est quod filii libere ancille filiis famulentur, et quoniam ex cohabitacione iudeorum cum Christianis non modicum solet in ecclesia dei plerumque scandalum suborriri, precipimus ut iudei de cetero non habeant mancipia Christiana; ad quod obseruandum tam ipsa mancipia per censuram ecclesiasticam quam ipsos iudeos per penam canonicam siue extra ordinariam a dioscesano excogitandam uolumus efficaciter induci.</p>
                    <p>Et quoniam supra iuris statuta non habent a nobis foueri, ut pote qui per multa enormia hiis diebus commissa probantur multipliciter nobis ingrati, prohibemus ne de nouo construant sinagogas, et ut super decimis et oblacionibus ad interesse teneantur ecclesiis in quarum parochiis commorantur.</p>
                </div>
                <div>
                    <head>Capitulum 47</head>
                    <p>Item, quoniam in partibus istis sic inter christianos et iudeos confusio inoleuit ut fere nulla differencia discernatur, propter quod nonunquam contingit quod christiani iudeis mulieribus commiscentur, prouidemus auctoritate concilii generalis ut omnes omnino iudei, tam masculi quam femine, in ueste superiori ante pectus tabulas laneas alterius coloris quam uestis sit deferant manifeste; ita quod utraque tabula duorum digitorum mensuram habeat in latitudine et quatuor in longitudine; et ad hoc faciendum per censuram ecclesiasticam compellantur.</p>
                    <p>Ecclesias eciam de cetero nullatenus intrare presumant, et ne occasionem habeant ingrediendi, inhibemus districte ne deposita eorum in ecclesiis conseruentur; et si contra presumptum fuerit, per episcopum corrigatur.</p>
                </div>
                <div>
                    <head>Capitulum 48</head>
                    <p>Quoniam uero nonunquam serpens antiquus, qui iugiter sedet in insidiis sanctis uiris, quanto magis eos inuenit solitarios et absque consolacione mutua conuersantes, tanto facilius interdum eos suis insultibus obruit et confundit, prouida deliberacione censemus ut tam monachi quam canonici regulares item et moniales in uno dormitorio pariter dormiant et quiescant, singulis personis singulis lectis assingnatis.</p>
                    <p>In uno eciam refectorio simul edant, nec per se cuilibet sed communiter omnibus uictualia preparentur, nec singulis eorum pro uestibus denarii tribuantur, sed taliar per certas personas ad hoc deputatas, ut puta camararios uel camararias, diligenter expediantur que, ut quilibet indiguerit et facultates domus sustinuerint, eis indumenta ministrent, et cum eis noua tradent, uetera ab eis recipiant indumenta, que in usus pauperum uel alias necessitates de consilio abbatis uel abbatisse, prioris uel priorisse conuertantur.</p>
                    <p>Camarario autem uel camararie non liceat alicui monacho uel canonico uel moniali dare denarium, uel quid aliud pro uestibus, sed nec monacho, canonico, uel moniali aliquid recipere; alioquin camararius ab officio suo deponatur, et monachus, canonicus, seu monialis illo anno nouis careat indumentis.</p>
                </div>
                <div>
                    <head>Capitulum 49</head>
                    <p>Monachus infra annum octauum decimum non recipiatur nisi euidens utilitas uel necessitas aliud inducat.</p>
                </div>
                <div>
                    <head>Capitulum 50</head>
                    <p>Omnem eciam singularitatem interdicimus in refectoriis, ut non cibus uni quam alii aliter preparetur, sed qui preest prouideat ut sibi interdum talia preponantur de quibus aliorum debilitas uel infirmitas prout uiderit expedire ualeat releuari.</p>
                    <p>Omnia eciam uictualia religiosis apponenda sine subtraccione aliqua eis apponantur, tam in conuentu quam alibi ubi reficiuntur; et de omnibus appositis totum residuum cedat in elemosinam sine diminucione, per elemosinarium fideliter egentibus erogandum, ita quod nec abbas nec prior nec elemosinarius possit contra hoc dispensare; quoniam si quid fuerit mittendum, per eum qui preest licite mittatur.</p>
                    <p>Et quicunque statutum istud uel illud de indumentis admittere uel obseruare noluerit, si sacerdos fuerit a celebracione diuinorum, si minoris ordinis uel monialis a communione corporis domini, usque ad plenam satisfaccionem suspendatur.</p>
                    <p>Item, prohibemus ne alique moniales singulariter in refectoriis comedant carnes, in quibus non solent carnes comedere.</p>
                </div>
                <div>
                    <head>Capitulum 51</head>
                    <p>Inhibemus insuper ne moniales intra septa domorum suarum preter necessarias seruientes ad cohabitandum recipiant mulieres seculares, nisi dioscesani consensus accedat.</p>
                </div>
                <div>
                    <head>Capitulum 52</head>
                    <p>Item, tam a monachis quam canonicis regularibus et monialibus silentium precipimus obseruari in locis et temporibus constitutis.</p>
                    <p>Nec uiris aut mulieribus religiosis absque superioris licencia egredi liceat septa domus, nec sine certa et honesta causa eis licencia egrediendi concedatur, ita tamen quod nulli claustralium causa oracionis uel uisitandi parentes pateat aditus exeundi, nisi talis forte fuerit de quo nichil sinistri possit quis aut debeat merito suspicari; qui eciam semper secum habeat collegam; et quotiens exeundi alicui licencia indulgetur, certus dies in quo redeat ei prefigatur.</p>
                </div>
                <div>
                    <head>Capitulum 53</head>
                    <p>Hoc quoque uolumus obseruari ut ubicunque propter excessum alicuius uiderit episcopus uel abbas uel prior conuentualis non habens abbatem expedire ut quis ad tempus alibi moretur, ad aliquam domum religionis eiusdem in eodem episcopatu transferatur, uel si necesse fuerit ad alium episcopatum dirigatur, et per diocesanum compellatur admitti; qui ibi in omnibus regulari subiaceat discipline, ita quod si ex mora ipsius ecclesia in qua moratur uideatur grauata, uice uersa mittat aliquem de suis qui interim moram faciat in monasterio delinquentis, nec prius rediens ille delinquens in domum suam recipiatur quam plene penituerit de commisso et per suum superiorem reuocetur.</p>
                    <p>Si autem monasterium in quo moratur delinquens neminem uice uersa mittere uoluerit ad monasterium delinquentis, monasterium a quo uenit ei necessaria ministret.</p>
                </div>
                <div>
                    <head>Capitulum 54</head>
                    <p>Ad hec per nullam societatem aut confederacionem admittatur monachus in alterius monasterio ad moram faciendam, nisi cum literis episcopi sui uel abbatis uel prioris conuentualis non habentis abbatem.</p>
                    <p>Idem inter canonicos regulares et moniales uolumus obseruari.</p>
                </div>
                <div>
                    <head>Capitulum 55</head>
                    <p>Prouideant eciam episcopi quot moniales in omnibus necessariis competenter possint sustentari de bonis monasterii, nec sustineant ultra numerum illum aliquam admitti, nec eciam recipiatur aliqua quousque redacte fuerint ad numerum illum.</p>
                    <p>Et hoc firmiter statuimus auctoritate concilii presentis.</p>
                    <p>Si autem contra hanc formam</p>
                    <p>aliquam contingat admitti, tam abbatissa quam priorissa deponatur.</p>
                    <p>Idem de magistris et prioribus moniales custodientibus, si contra hanc formam aliquam admiserint, duximus statuendum.</p>
                    <p>Confiteantur autem moniales sacerdotibus ab episcopo sibi deputatis.</p>
                    <p>Clerici eciam uel laici frequentem non habeant accessum ad claustrum monialium sine causa racionabili.</p>
                </div>
                <div>
                    <head>Capitulum 56</head>
                    <p>Cum uiris religiosis nullatenus liceat proprium possidere qui se et sua pariter in ipso religionis ingressu domino dedicarunt, presencialiter diffinimus ut nulla persona in regulari ordine constituta condere testamentum presumat, cum nichil suum habeat temporale quod transferre ualeat in dominium alienum.</p>
                </div>
                <div>
                    <head>Capitulum 57</head>
                    <p>Item, nec monachus nec canonicus regularis ecclesiam, manerium, uel quodlibet predium ecclesie sue ad firmam audeat retinere.</p>
                    <p>Districte eciam inhibemus ne alicui monacho uel canonico regulari qui non sit obediencialis custodia manerii committatur, ita quod ex longa ipsius mora uel conuersacione scandalum oriatur.</p>
                    <p>Quod si presumptum fuerit per superiorem emendetur.</p>
                </div>
                <div>
                    <head>Capitulum 58</head>
                    <p>Item, uiri religiosi non recipiant ecclesiam ad firmam in qua sibi quid iuris uendicant per mortem saltem persone.</p>
                    <p>Quod si fecerint, arbitrio superioris puniantur.</p>
                </div>
                <div>
                    <head>Capitulum 59</head>
                    <p>Quoniam inter alia vicia inpetus gule uiros religiosos precipue solet non mediocriter infestare, decreuimus ut nec monachi nec canonici regulares nisi statutis horis et locis potacioni et commessacioni uacare presumant.</p>
                    <p>Siquis uero sitierit, inpetrata licencia, refectorium regulariter intreat, ut sic necessitati subueniat, non ut consulat uoluptati.</p>
                    <p>Ab hac generalitate infirmos excipimus et eos qui fuerint in obsequio prelatorum.</p>
                    <p>Ad hec statuimus ut cum racione debilitatis uel alia iusta racione monachi seorsum in misericordia morantur, semper habeant secum ad minus duos seniores qui aliorum leuitatem debita correccione compescant et qui postmodum in capitulo testificentur qualiter in misericordia fuerint conuersati.</p>
                    <p>Idem uolumus inter canonicos regulares et moniales obseruari.</p>
                </div>
                <div>
                    <head>Capitulum 60</head>
                    <p>Ut autem omnia fine bono concludantur, Lateranense concilium sub sancte recordacionis papa Innocencio iii celebratum, in prestacione decimarum et aliis capitulis precipimus obseruari, et in synodis episcoporum constituciones illius concilii una cum istis prout uidebitur expedire uolumus recitari.</p>
                    <p>Excommunicaciones eciam in hoc concilio promulgate singulis annis in episcopalibus synodis et quater in anno in parochialibus ecclesiis solempniter iterentur.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[Â…]</p>
                </div>
            </div>
        </body>
    </text>
</root>
