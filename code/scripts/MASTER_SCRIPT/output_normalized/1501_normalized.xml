<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Winchester</title>
                <recordID>1501</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate precision="circa">1247</origDate>
                <dateNotes/>
                <origPlace>Winchester</origPlace>
                <diocese>Winchester</diocese>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1501</p>
                <p>Year: 1247</p>
                <p>Month: None</p>
                <p>Day: None</p>
                <p>Circa: Yes</p>
                <p>DatingNotes: probably issued autumn 1247; certainly issued before late 1249</p>
                <p>Place: Winchester</p>
                <p>Diocese: Winchester</p>
                <p>Province: Canterbury</p>
                <p>CountryModern: England</p>
                <p>Latitude: 51.0632</p>
                <p>Longitude: -1.308</p>
                <p>PlaceNotes: None</p>
                <p>Classification: Diocesan</p>
                <p>IssuingAuthority: William Raleigh</p>
                <p>IssuingAuthorityAlt: William de Raley</p>
                <p>RegnalStart: 1242</p>
                <p>RegnalEnd: 1250</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 403-16</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: Borrow heavily from Grosseteste's statutes for Lincoln (Raleigh being a close friend of Grosseteste)</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Statuta synodalia.</p>
                    <p>Debentes de uobis bonam racionem reddere, que secundum Augustinum est dicere, non tacere; sub scilencio transire non possumus quin uobis dicamus que uobis scire et obseruare credimus necessarium.</p>
                </div>
                <div>
                    <head>Capitulum 1</head>
                    <p>Quia igitur sine decalogi obseruacione salus animarum non consistit, exhortamur in domino, firmiter iniungentes ut unusquisque pastor animarum et quilibet sacerdos parochialis sciat decalogum, id est, decem mandata legis mosaice, eademque populo sibi subiecto frequenter predicet et exponat.</p>
                    <p>Sciat eciam vii criminalia que sunt, eademque populo predicet fugienda.</p>
                    <p>Sciat eciam vii ecclesiastica sacramenta, et hii qui sunt sacerdotes maxime sciant que exiguntur ad uere confessionis et penitentie sacramentum, formamque baptizandi frequenter laicos doceant et idiomate communi.</p>
                    <p>Habeant quique eorum simplicem intellectum fidei, sicut continetur in simbolo, tam maiori quam minori, et in tractatu qui dicitur Quicunque wlt, qui cotidie ad Primam psallitur.</p>
                </div>
                <div>
                    <head>Capitulum 2</head>
                    <p>Eukaristia autem que est sacramentum dominici corporis in loco singulari, mundo, et signato semper honorifice collocata, deuote ac fideliter obseruetur. Sacerdos uero quilibet doceat plebem suam ut cum in celebracione misse eleuatur hostia salutaris se reuerenter inclinet; idem faciat cum eam portet presbiter ad infirmum.</p>
                    <p>Quam in decenti habitu, superposito mundo uelamine, ferat et referat manifeste et honorifice ante pectus cum reuerencia et timore, semper lumine precedente, cum sit candor lucis eterne, ut ex hoc apud omnes fides et deuocio augeatur; quemadmodum in consilio generali scribitur.</p>
                    <p>Tintinnabulum quoque simul cum lumine uenerandam corporis hostiam semper precedat, ut eius sonitu excitetur fidelium deuocio ad tanti debitam sacramenti adoracionem.</p>
                </div>
                <div>
                    <head>Capitulum 3</head>
                    <p>Omnes insuper sacerdotes parochialium ecclesiarum monemus et obsecramus in domino Iesu Christo, firmiter eisdem iniungentes quod parochianos suos attente moneant et efficaciter inducant quod, quotiens corpus Christi modo supradicto ad infirmum defertur, statim audito tintinnabulo cum deuocione sacerdoti occurrant, corpus Christi usque ad domum infirmi et iterum ad ecclesiam prosequentes.</p>
                    <p>Omnibus autem qui corpus dominicum taliter fuerint secuti decem dies de iniuncta penitencia misericorditer sibi relaxamus.</p>
                </div>
                <div>
                    <head>Capitulum 4</head>
                    <p>Rogamus insuper et monemus rectores, uicarios, et capellanos parochialium ecclesiarum quod in singulis parochialibus ecclesiis preparantur duo luminaria cerea honeste magnitudinis, facta ad modum torticeorum; et cum sacerdos incipit Te igitur, accendantur, et sic duo clerici ad dexteram et sinistram sacerdotis iuxta cornu altaris stantes ea accensa teneant donec sacerdos communicauerit. Omnibus autem qui hoc fecerint uel qui de bonis suis aliquid ad predicti luminis sustentacionem contulerint decem dies de iniuncta sibi penitencia relaxamus.</p>
                </div>
                <div>
                    <head>Capitulum 5</head>
                    <p>Obseruent eciam sacerdotes cum diligencia ne sacra eukaristia per uasis uitium aut diutinam conseruacionem contraxerit humiditatem siue mucorem, unde reddatur turpis gustui uel tactui aut aspectui abhominabilis; sed per singulas ebdomadas renouetur.</p>
                </div>
                <div>
                    <head>Capitulum 6</head>
                    <p>Sacerdotes autem promtissimi sint et paratissimi, non solum diebus sed eciam noctibus, ut egrotantes uisitent cum requiruntur, ne eorum negligencia, quod absit, moriatur infirmus sine confessione aut dominici corporis communione uel extrema unccione.</p>
                    <p>Quod si hec culpa sacerdotis euenerit, conuictus de hoc suspendatur et sine nostra consciencia non relaxetur.</p>
                    <p>Pernoctare eciam extra parochiam suam nullus sacerdos parochialis aliqua racione presumat, nisi alium idoneum uice sua dimiserit ibidem.</p>
                </div>
                <div>
                    <head>Capitulum 7</head>
                    <p>Superaltaria quoque sint honesta et congrue magnitudinis, firmiterque fixa in circumdante ligno ut non moueantur ab ipso, neque usurpentur ad alios usus quam ad diuinorum celebracionem, ut uidelicet non molantur super ea colores, uel aliqua fiant in eis similia.</p>
                </div>
                <div>
                    <head>Capitulum 8</head>
                    <p>Panni eciam crismales non conuertantur in usus seculares.</p>
                </div>
                <div>
                    <head>Capitulum 9</head>
                    <p>In ecclesia quoque diuinum officium integre fiat et deuote, ut uidelicet lecciones, imni, psalmi, et alia que in dei laudem recitantur in ecclesia, habeant integram uerborum prolacionem mentisque ad sensum deuotam attencionem ne, quod absit, pro hostia viva et integra offeratur hostia mutulata et mortua.</p>
                </div>
                <div>
                    <head>Capitulum 10</head>
                    <p>Prouideant eciam attentius ecclesiarum rectores et sacerdotes parochiales ut pueri parochiarum suarum diligenter doceantur et sciant oracionem dominicam, et simbolum, et salutacionem beate Marie uirginis, et crucis signaculo se recte consignare.</p>
                    <p>Et quia quidam eciam adulti hec quandoque ignorant, precipimus quod cum laici ad confessionem accedunt, diligenter examinentur utrum scierint predicta, ut secundum quod expedit in eis a sacerdotibus instruantur.</p>
                </div>
                <div>
                    <head>Capitulum 11</head>
                    <p>Item, quia mundi debent esse, sicut ait Isaias, qui ferunt uasa domini pollutumque non tangere, exhortantes precipimus quod omnes beneficiati et in sacris ordinibus constituti uitium luxurie fugiant omnemque uoluntariam carnis inmundiciam, continentie seruantes puritatem.</p>
                </div>
                <div>
                    <head>Capitulum 12</head>
                    <p>Nullusque ipsorum uxorem ducat; et si quis, antequam in sacros ordines esset constitutus, uxorem duxerit, beneficium ecclesiasticum non teneat, neque in sacris ordinibus, si eos postea acceperit, ministrare presumat.</p>
                </div>
                <div>
                    <head>Capitulum 13</head>
                    <p>Attentius itaque inhibemus ne quis sacerdos, in domo sua concubinam retinens uel alibi ad aliquam habens consuetudinem, in tam graui permanens peccato, ad sacrum altare celebraturus accedere presumat, cum consecracio illius in execracionem et benediccio sibi uertatur in malediccionem.</p>
                    <p>Et si quis, hac de causa suspensus, presumpserit celebrare diuina, non solum beneficiis ecclesiasticis spolietur, uerum eciam pro dupplici culpa arbitrio episcopi suspendatur.</p>
                    <p>Prelati uero qui tales iniquitates presumpserint sustinere, maxime obtentu peccunie uel alicuius commodi temporalis, pari subiaceant ulcioni.</p>
                </div>
                <div>
                    <head>Capitulum 14</head>
                    <p>Ceterum, cum non solum a malo sed ab omni specie mali abstinendum sit, firmiter inibemus ne clerici sine racionabili causa et manifesta frequentent sanctimonialium monasteria.</p>
                </div>
                <div>
                    <head>Capitulum 15</head>
                    <p>Et ne quis sacerdos uel rector retineat feminam in domo sua, siue cognatam siue aliam, unde racionabiliter mala de ipso possit oriri suspicio.</p>
                </div>
                <div>
                    <head>Capitulum 16</head>
                    <p>Firmiter eciam inhibemus ne quiquam beneficiati seu in sacris ordinibus</p>
                    <p>constituti sint ebriosi aut gulosi aut tabernas exercentes, ne morte eterna, secundum legis comminacionem, moriantur, sed actu abstinentie et sobrietatis seipsos habiles reddant ut secundum doctrinam dei habeant scienciam discernendi inter sanctum et prophanum, inter mundum et pollutum, doceantque populum omnia legitima que dominus locutus est per manum Moisi.</p>
                </div>
                <div>
                    <head>Capitulum 17</head>
                    <p>Quia eciam a ministris ecclesie omnis fomes cupiditatis et turpi lucris abscidendus est, exhortantes precipimus ne beneficiati aut in sacris ordinibus constituti negociaciones exerceant nec aliquid accomodent ad usuram; sed, sicut precipit doctrina euangelica, mutuum dent, nichil inde sperantes.</p>
                </div>
                <div>
                    <head>Capitulum 18</head>
                    <p>Neque dent neque recipiant ecclesiastica beneficia ad firmam, nisi de nostra licencia speciali.</p>
                    <p>Sacerdos uero parochialis, si ecclesiam in qua ministrat de licencia nostra ad firmam tenuerit, aliam ecclesiam ad firmam recipere uel in alia ministrare non audeat, cum absque cupiditatis nota hoc facile contingere non possit.</p>
                    <p>Sacerdos eciam qui et rector est alicuius ecclesie, ecclesiam suam alteri ad firmam dare et in aliena ecclesia tanquam stipendiarius ministrare nulla racione presumat sed sui proprii gregis curam diligenter exerceat.</p>
                </div>
                <div>
                    <head>Capitulum 19</head>
                    <p>Item, sentenciam sanguinis nullus dictet clericus aut proferat; sed nec sanguinis uindictam exerceat aut ubi exerceatur intersit.</p>
                    <p>Nec literas dictet aut scribat pro uindicta sanguinis destinandas.</p>
                    <p>Nec ructuariis aut balistariis aut huiusmodi sanguinis uiris preponatur.</p>
                </div>
                <div>
                    <head>Capitulum 20</head>
                    <p>Preterea, ad amputandam omnem cupiditatis speciem firmiter inhibemus ne beneficiati uel in sacris ordinibus constituti sint uicecomites uel iusticiarii seculares, uel balliuas laicas teneant, uel earumm firmas, unde laicis potestatibus obligentur ad raciocinia de balliuis reddenda.</p>
                </div>
                <div>
                    <head>Capitulum 21</head>
                    <p>Inhibemus similiter districtius ne aliquis rector faciat huiusmodi pactum cum suo capellano, uidelicet, quod ipse sacerdos preter certa stipendia poterit recipere annualia uel tricennalia, quia huiusmodi paccio manifestum est indicium quod sacerdos eo ipso duplex recipit stipendium.</p>
                    <p>Necesse quoque est ut aut non perficiat suscepta annualia aut in ecclesia parochiali non rite efficiat diuina obsequia.</p>
                </div>
                <div>
                    <head>Capitulum 22</head>
                    <p>Ipsis autem sacerdotibus et clericis sufficiens et honesta tribuatur sustentacio ab ecclesiarum rectoribus, uidelicet, v marce uel lx solidi pro stipendiis sacerdotum et clericorum, uel amplius secundum facultates ecclesiarum et honera, ne propter diminutam sustentacionem oporteat ecclesiam diuinis carere obsequiis, aut ipsos sacerdotes lucris turpibus inhiare seu uictum mendicare.</p>
                </div>
                <div>
                    <head>Capitulum 23</head>
                    <p>Aque insuper benedicte parochiarum pauperibus scolaribus assignentur.</p>
                </div>
                <div>
                    <head>Capitulum 24</head>
                    <p>Inhibemus eciam firmiter ne laicis aliquibus committantur ad firmam libere terre ecclesiarum de dominicis, nisi forte iidem laici sint illius ecclesie serui, et tunc hoc fiat de licensia diocesani.</p>
                </div>
                <div>
                    <head>Capitulum 25</head>
                    <p>Et ne rectores uel uicarii de bonis ecclesie edificent in laico feodo extra fundum ecclesie; et similiter ne decime in laico feodo reponantur, sed in fundo ipsius ecclesie, si fundum habeat.</p>
                    <p>Quod si fundum non habeat, infra annum fundum ad opus ecclesie de bonis eiusdem studeat comparare.</p>
                </div>
                <div>
                    <head>Capitulum 26</head>
                    <p>Prouideant autem rectores ecclesiarum uicariis et sacerdotibus suis in libera terra ecclesie honesta domicilia, ne ipsos oporteat cum laicis non sine scandalo et periculo commorari.</p>
                </div>
                <div>
                    <head>Capitulum 27</head>
                    <p>Precipimus eciam ut redditus assignati ad luminaria non conuertantur ad alios usus per ipsos rectores uel uicarios.</p>
                </div>
                <div>
                    <head>Capitulum 28</head>
                    <p>Hortamur eciam precipientes ne clerici mimis, ioculatoribus, aut histrionibus intendant, neque ad aleas seu taxillos ludant uel ludentibus assideant; quia licet quibusdam uideantur leuia, tamen secundum sanctorum patrum doctrinas, qui talia faciunt demonibus prestant sacrificia.</p>
                </div>
                <div>
                    <head>Capitulum 29</head>
                    <p>Et quia in clero nil splendere debeat nisi Iesu Christi humilitas et euangelica perfeccio, que consulit quod si quis percusserit te in dexteram maxillam, prebeas et illi alteram, monemus precipientes ne clerici arma portent, sed coronam et tonsuram habeant ordini congruentem et habitum conuenientem tam sibi quam suis equitaturis secundum quod determinant sancta consilia.</p>
                </div>
                <div>
                    <head>Capitulum 30</head>
                    <p>Ut autem sacerdotes a laicis et secularibus personis habitu distinguantur, precipimus quod sacerdotes ubique in suis parochiis extra cepta domus sue et coram suis prelatis et ubique in conuentibus secularium personarum cappis clausis aut aliis indumentis honestis utantur.</p>
                    <p>Qui autem in cappis manucatis aut aliis secularium personarum uestibus fuerint inuenti, suspendantur donec uestem prohibitam uel pretium eius officiali nostro restituant in usus pauperum erogandum, illis sacerdotibus dumtaxat exceptis qui peregrinacionis causa uel extra episcopatum proficiscuntur uel in obsequiis prelatorum suorum commorantur.</p>
                </div>
                <div>
                    <head>Capitulum 31</head>
                    <p>Precipimus eciam ne aliqui recipiant plura beneficia curam animarum habencia cum quibus per sedem apostolicam super hoc non est dispensatum.</p>
                </div>
                <div>
                    <head>Capitulum 32</head>
                    <p>Similiter quod filii proximo ministrantis ecclesias in quibus patribus inmediate suscesserunt, penitus resignent, et patroni idoneos ad easdem ecclesias presentent.</p>
                </div>
                <div>
                    <head>Capitulum 33</head>
                    <p>Subiectis quoque nostris districtius inhibemus ne quis sacerdos in duabus ecclesiis ministrare presumat, cum vix unus uni sufficere possit.</p>
                </div>
                <div>
                    <head>Capitulum 34</head>
                    <p>Quilibet autem rector ecclesie honestum et idoneum uicarium uel capellanum habeat qui, sicut expedierit, curam gerat animarum.</p>
                </div>
                <div>
                    <head>Capitulum 35</head>
                    <p>Firmiter eciam inhibemus ne sacerdotes a laicis peccuniam pro penitentiis seu eciam aliis sacramentis administrandis turpis lucri causa extorqueant uel pecuniarias iniungant penitencias, uidelicet, annalia uel tricennalia celebrari, uel alia hiis similia fieri.</p>
                    <p>Quod si aliquis hoc fecisse detectus fuerit, per annum suspendatur.</p>
                </div>
                <div>
                    <head>Capitulum 36</head>
                    <p>Preterea, firmiter inhibemus ne diaconi confessiones audiant uel penitencias iniungant uel alia sacramenta ministrent que concessa sunt solis sacerdotibus ministrare.</p>
                </div>
                <div>
                    <head>Capitulum 37</head>
                    <p>Uolumus eciam et precipimus quod singuli clerici beneficiati ad ordines promoueantur quos cura animarum quam susceperunt exigit et requirit.</p>
                </div>
                <div>
                    <head>Capitulum 38</head>
                    <p>Ad hec precipimus ut omnes rectores ecclesiarum et uicarii residenciam faciant in suis beneficiis personalem, conuersantes in eisdem laudabiliter et honeste, nisi ob causam racionabilem cum eis ut in eisdem non resideant fuerit dispensatum.</p>
                </div>
                <div>
                    <head>Capitulum 39</head>
                    <p>In ecclesiis quoque singulis quarum facultates ad hoc sufficiunt, sint unus diaconus et unus subdiaconus in eisdem ut decet ministrantes.</p>
                    <p>In aliis uero ecclesiis sit saltem unus clericus honestus, qui sacerdoti cum habitu et tonsura conuenientibus in diuinis ministret officiis.</p>
                </div>
                <div>
                    <head>Capitulum 40</head>
                    <p>Statuimus autem quod capelle, intra parochias nostras contemplacione parochianorum a matrice ecclesia nimis distantium antiquitus erecte, que quandoque bis uel ter in ebdomada sacerdotis gaudebant obsequiis, continuum habeant de cetero sumptibus rectoris sacerdotis ministerium, si numerus animarum in confinio capelle commorantium in tantum sit auctus quod unus sacerdos tot animabus curandis non sufficiat competenter, et prouentus matricis ecclesie et capelle in tantum excreuerit quod idem incrementum ad unius sacerdotis exibicionem attingat.</p>
                    <p>Quod si prouentus in nullo aucti fuerint, numerus uero animarum maior sit, ne salus animarum a nobis uideatur neglecta, uolumus quod tam rector quam parochiani ad unius sacerdotis exibicionem pro dierum numero contribuant. Idemque sacerdos capelle deseruiens prope capellam diebus ac noctibus commoretur, et de capelle prouentibus rectori matricis ecclesie plene respondeat.</p>
                </div>
                <div>
                    <head>Capitulum 41</head>
                    <p>Omnibus eciam decanis in uirtute obedientie districte precipimus quod oblaciones penthecostales matrici ecclesie Winton racione uisitacionis annue debitas, a singulis capellanis suorum decanatuum diligenter exigant et recipia nt, ac receptas sacriste nostro Winton sine retencione aut diminucione qualibet infra festum beati Petri ad uincula restituant, quid et quantum a singulis parochiis receperint in scriptis fideliter redigentes ac sacristam nostrum super hoc cerciorem facientes.</p>
                    <p>Nullus autem officialis, decanus, uel capellanus aliquam eiusdem oblacionis porcionem sibi audeat occasione alicuius consuetudinis usurpare uel retinere, scituri quod si super hoc fuerint conuicti, duplum eius quod sibi retinere presumpserint de proprio restituent.</p>
                </div>
                <div>
                    <head>Capitulum 42</head>
                    <p>Sub pena insuper excommunicacionis precipimus ne aliquis parochianus noster, clericus uel laicus, aliquem de parochianis nostris, clericum uel laicum, contra quem nichil habet iuste questionis, ad extraordinarium iudicem extra episcopatum nostrum trahere audeat aut maliciose conuenire ut ab eo peccuniam pro redempcione uexacionis extorqueat.</p>
                </div>
                <div>
                    <head>Capitulum 43</head>
                    <p>Sacerdotes autem et clerici parochialium ecclesiarum potaciones intra ecclesias cum secularibus personis seu mulieribus nullo tempore faciant, sicut in Quadragesima, dum clerici uel sacerdotes panem eukaristie faciunt, in plerisque locis fieri consueuit.</p>
                    <p>Sacerdos uero uel clericus qui talia fecerit grauiter puniatur.</p>
                </div>
                <div>
                    <head>Capitulum 44</head>
                    <p>Si quis autem laicus de aliquo crimine conuictus fuerit aut confessus propter quod pena corporalis uel sollempnis ei de iure debeat infligi, nulla racione liceat ei penam predictam redimere per peccuniam, nisi propter persone honestatem aut maiorem penitentie fructum is qui iurisdiccioni preest aliter uiderit dispensandum.</p>
                    <p>Clerici quoque de similibus criminibus conuicti uel confessi suspendantur et absque consciencia nostra non relaxentur.</p>
                    <p>Omnes autem criminosi huiusmodi ad penitenciam priuatam recipiendam ad nostrum penitenciarium transmittantur; cum litteris penitenciarii penitenciam suam continentibus ad proprium sacerdotem reuertantur ut de peracta penitencia penitenti possint testimonium perhibere.</p>
                </div>
                <div>
                    <head>Capitulum 45</head>
                    <p>Archidiaconi uero et eorum officiales seu decani qui, auaricia ducti, occasione questus redempciones corporalium penitenciarum iuste debitarum receperint, aut corporales penas ubi non debentur ut peccuniam extorqueant interminauerint, de proprio duplum restituant et alias graui pene subiaceant.</p>
                </div>
                <div>
                    <head>Capitulum 46</head>
                    <p>Precipimus eciam auctoritate euangelica firmiter iniungentes ne in locis sacris aut diebus dominicis ubicunque habeantur mercata, cum dominus uendentes et ementes eiecerit de templo, ne domus oracionis fieret spelunca latronum.</p>
                </div>
                <div>
                    <head>Capitulum 47</head>
                    <p>Ad hec adicimus ut simiteria sint bene clausa, et tam ecclesie quam domus ad ecclesiam pertinentes competenter secundum ecclesie facultates sint edificate.</p>
                    <p>Rector quoque qui domum non habet infra annum domum competentem edificet.</p>
                    <p>Ipse eciam ecclesie sint decenter ornate tam in libris quam in sacris uasis et uestimentis; et tam uestimenta quam uasa sint in noctibus sub tuta et honesta custodia, nec reponantur in domibus laicorum, neque sub eorum custodia, nisi racionabilis et euidens ad hoc compulerit necessitas.</p>
                </div>
                <div>
                    <head>Capitulum 48</head>
                    <p>Inhibemus eciam ne aliquis sacerdos celebret de uino aceto uel corrupto.</p>
                </div>
                <div>
                    <head>Capitulum 49</head>
                    <p>Frequenti eciam predicacione commoneatur ne matres uel nutrices paruulos suos iuxta se in lecto collocent.</p>
                </div>
                <div>
                    <head>Capitulum 50</head>
                    <p>Placita quoque secularia a locis sacris penitus arceantur.</p>
                </div>
                <div>
                    <head>Capitulum 51</head>
                    <p>Omnibus insuper personis, uicariis, et capellanis curas parochiarum habentibus firmiter inhibemus ne alicui contractui matrimoniali uel sponsalium intersint uel auctoritatem prestent priusquam consuete et sollempnes denunciaciones in ecclesiis et parochiis contrahere uolentium facte fuerint iuxta formam a nobis traditam.</p>
                </div>
                <div>
                    <head>Capitulum 52</head>
                    <p>Item, quia libera debent esse matrimonia et inter habiles personas ad contrahendum tantummodo firmanda sunt, omnibus personis, uicariis, et capellanis firmiter precipimus quod, quotiens ecclesie constiterit aliquem ad mulierem aliquam ex consuetudine habere accessum preter copulam coniugalem, habita primum diligenti inquisicione an uxor eius possit esse, nullo canonico impedimento obsistente, diligenter moneatur et inducatur quod eam ducat in uxorem.</p>
                    <p>Quod si renuerit, tunc iuret uel fidem prestet de ea habenda in uxorem si ipsam decetero cognouerit.</p>
                    <p>Si uero aliquod a principio apparuerit inpedimentum quominus ipsam habere possit uxorem, simpliciter et absque omni condicione ipsi se adinuicem cogantur abiurare; qui si postea sese commiscuisse probantur, trine fustigacionis pene tribus locis ipsos decreuimus subiacere.</p>
                </div>
                <div>
                    <head>Capitulum 53</head>
                    <p>Precipimus eciam quod simplices fornicaciones et leuiora peccata per moniciones et obsecraciones absque iudicio capituli in singulis parochiis per rectores et capellanos parochiarum in forma ecclesie prius tradita corrigantur. Quod si per proprios capellanos corrigi non possint aut alias correcti fiant, incorigibiles denunciantibus capellanis postea ad capitulum euocentur, ibique in forma ecclesie corrigantur absque pena pecuniaria seu amerciamento.</p>
                    <p>Si tamen sponte iudicio capituli uoluerint obtemperare, singulis tamen per proprium sacerdotem uel per penitenciarium nostrum pro qualitate delicti iniun- gatur penitencia debita et salutaris.</p>
                    <p>Qui uero per proprios capellanos in parochiis suis fuerint correcti, racione eiusdem delicti ad capitulum nullatenus uocentur nec ab aliquo mercientur. Caueant autem rectores et capellani parochiarum quod pro huiusmodi correccione peccuniam aut misericordiam qualemcumque non recipiant.</p>
                    <p>Quod si fecerint, duplum archidiacono restituant, si super hoc conuincantur.</p>
                </div>
                <div>
                    <head>Capitulum 54</head>
                    <p>Maiora autem crimina notoria seu manifesta per capellanos parochiales ad capitulum detrahantur ut capituli iudicio pena debita delinquentibus inponatur, que semel imposita si corporalis fuerit mediante peccunia non redimatur. Capellani quoque, si in corrigendis aut deferendis excessibus suorum parochianorum quos corrigere non possunt aut non tenentur negligentes fuerint uel remissi, aut aliquid de correccione seu denunciacione omittenda receperint, suspendantur et duplum eius quod receperint archidiacono restituant.</p>
                </div>
                <div>
                    <head>Capitulum 55</head>
                    <p>Abiuraciones quoque fornicariarum sub pena peccuniaria fieri penitus prohibemus, nisi in casibus alias uobis expressis; et quod officiales seu decani pretextu pecunie uel muneris alicuius peccata huiusmodi nullatenus incorrecta dimittant.</p>
                </div>
                <div>
                    <head>Capitulum 56</head>
                    <p>Item, quia in matrimoniis ex deliberato consilio legitimus debet inueniri consensus, nec potest dici legitimus qui ab ebriis uel iocandi animo seu demonstrandi causa fit, precipimus quod nullus uir aut mulier fidem sibi adinuicem dare de contrendo matrimonio per quecumque uerba presumant in tabernis aut in puplicis potacionibus.</p>
                    <p>Si quis contrauenerit, siue uir fuerit uel mulier, trine fastigacionis pene tribus locis publicis subiacebunt.</p>
                    <p>Laici quidem qui talibus contractis consenserint uel auctoritatem prestiterint grauiter puniantur.</p>
                </div>
                <div>
                    <head>Capitulum 57</head>
                    <p>Clandestina quippe matrimonia fieri districtius prohibemus.</p>
                </div>
                <div>
                    <head>Capitulum 58</head>
                    <p>Subiectis quoque nostris sub interminacione anathematis inhibemus ne clerici de ecclesiis suis citra auctoritatem nostram pensiones soluere aut ueteres augere uel aliquid sub collusione promittere presumant.</p>
                </div>
                <div>
                    <head>Capitulum 59</head>
                    <p>Interdicimus eciam ne quis inter minores, quorum alter uel utrique ad annos canonibus seu legibus determinatos nondum peruenerint, nupcias audeat celebrare.</p>
                </div>
                <div>
                    <head>Capitulum 60</head>
                    <p>Rectoribus ecclesiarum nobis subditis indultum esse uolumus ut parochianos suos, qui decimas suas, que hucusque persolui solebant, detinere presumpserint, post trinam admonicionem excommunicacionis sentencia feriant.</p>
                    <p>In aliis autem casibus citra conscienciam uel auctoritatem nostram quemquam excommunicare non presumant nominatim.</p>
                </div>
                <div>
                    <head>Capitulum 61</head>
                    <p>Nullus rector ecclesie nobis subditus decimas suas preuendere audeat ante Pascha.</p>
                    <p>Fructus autem percepti in cimiterio siue in libera terra ecclesie ponantur, ut si clericus defunctus fuerit, debiti eius solucionem uel iustam disposicionem nullus laicus ex malicia ualeat impedire.</p>
                    <p>Preterea sub interminacione anathematis inhibemus ne quis clericus decimas laico uel ecclesiasticum beneficium dimittat ad firmam sub aliquo colore. Decime enim et ecclesiastica beneficia, laicis temerarie et contra statuta canonum tenenda a clericis concessa, in manus nostras recipiantur.</p>
                    <p>Nec sacerdos aliquis alium a cantaria sua per pensionis augmentum uel alio modo tanquam laicum esset commercium subplantare presumat.</p>
                </div>
                <div>
                    <head>Capitulum 62</head>
                    <p>Reliquias inuentas de nouo nemo publicare presumat, nisi prius auctoritate Romani pontificis fuerint approbate.</p>
                </div>
                <div>
                    <head>Capitulum 63</head>
                    <p>Nullus Predicator questuarius in ecclesiis admittatur, nisi nostra super hoc fulciatur auctoritate.</p>
                    <p>Prelati uero non permittant illos qui ad eorum ecclesias ueneracionis causa accedunt uariis documentis aut falsis figmentis decipi, sicut occasione questus fieri consueuit.</p>
                </div>
                <div>
                    <head>Capitulum 64</head>
                    <p>Item, cum sanctorum reliquiis magna debeatur reuerencia, illius corpori, qui sanctorum sanctus est et in sanctis suis gloriosus alios fecit sanctos, summus honor est inpendendus.</p>
                    <p>Ipsi itaque cui honor est et gloria debitum honorem conseruare uolentes, sub interminacione anathematis inhibemus ne in cimiteriis uel atriis ecclesiarum ludi uel lucte fiant nec mulieres ibidem correas, luxuriosa carmina canendo, lasciue ducere presumant, cum ex hiis domini reuerencia et sanctorum honore contemptis, rixe et contenciones et hominum mortes soleant euenire.</p>
                </div>
                <div>
                    <head>Capitulum 65</head>
                    <p>Similiter ne laicorum edificia in cimiteriis fiant districtius inhibemus.</p>
                </div>
                <div>
                    <head>Capitulum 66</head>
                    <p>Supellectilia in ecclesiis non dimittantur, nisi propter hostiles incursus aut incendia repentina seu alias necessitates urgentes ad eas oporteat habere refugium; ita tamen ut, necessitate cessante, res ad pristina loca reportentur.</p>
                </div>
                <div>
                    <head>Capitulum 67</head>
                    <p>Tugurria et domus laicorum in cimiteriis quocumque tempore erecta amoueantur, propter inmundiciam fornicacionis uitandam et propter occupacionem cimiteriorum.</p>
                </div>
                <div>
                    <head>Capitulum 68</head>
                    <p>Districtius insuper inhibemus ne archidiaconi uel eorum officiales uel decani nostre diocesis causas tractent uel terminent matrimoniales aut testamentarias aut criminales seu ciuiles que ad deposicionem tendunt seu beneficii priuacionem, siue ciuiliter agatur siue criminaliter, nec aliquas alias causas ad nostram cognicionem precipue pertinentes.</p>
                </div>
                <div>
                    <head>Capitulum 69</head>
                    <p>Inhibemus insuper archidiaconis nostris et eorum officialibus ne de ecclesiis ordinariorum nostrorum uel aliis ad donacionem nostram spectantibus procuraciones exigere uel extorquere uel easdem uisitare presumant, a quibus ecclesiis temporibus predecessorum nostrorum procuraciones non perceperunt nec easdem uisitarunt.</p>
                </div>
                <div>
                    <head>Capitulum 70</head>
                    <p>Firmiter eciam inhibemus eisdem ne procuraciones antiquas ecclesiarum sine consciencia nostra et licencia augeant, uel tempore uacacionis auctas extorqueant, uel a pauperibus ecclesiis, a quibus temporibus predecessorum nostrorum propter sui tenuitatem nunquam exacte fuerint uel solute, alique procuraciones de nouo exigantur sine nostra licencia speciali, cum per nostram ordinacionem huiusmodi noui census debeant imponi.</p>
                </div>
                <div>
                    <head>Capitulum 71</head>
                    <p>Persone autem et uicarii ecclesiarum donacionis nostre et aduocacionis, in quibus nulle sunt partes archidiaconorum uel officialium suorum, firmiter inhibemus ne ipsi uel eorum capellani seu parochiani capitula eorum seu placita sequantur uel coram eis respondeant, contra antiquam consuetudinem et ecclesie Winton libertatem.</p>
                    <p>Eisdem personis et uicariis nostris firmiter iniungimus quod causas finiant parochianorum suorum per seipsos, uel per alios uiros iurumperitos uel noticiam causarum per exercitium habentes audiant, tractent, et terminent, secundum antiquam consuetudinem, per simplices et imperitos capellanos seu firmarios hec fieri de cetero prohibentes.</p>
                    <p>Cognicionem autem causarum matrimonialium et maiorum questionum personis et uicariis predictis decetero penitus interdicimus.</p>
                </div>
                <div>
                    <head>Capitulum 72</head>
                    <p>Omnes eciam qui sequestra nostra ausu temerario uiolabunt aut maliciose seu furtiue diminuent sentencia excommunicacionis innodamus.</p>
                </div>
                <div>
                    <head>Capitulum 73</head>
                    <p>Precipimus eciam quod festa sancti Swthuni et Birini, qui ecclesie et episcopatus nostri sunt patroni, et alia festa que sancti patres et predecessores nostri in episcopatu nostro sollempniter celebrari sanxerunt, ubique per episcopatum nostrum a clero et populo sollempniter celebrentur. Festum insuper Deposicionis beati Edmundi confessoris xvi kalendas Decembris necnon et festum Translacionis eiusdem vii kal.</p>
                    <p>Iunii sollempniter precipimus ubique in episcopatu nostro celebrari.</p>
                </div>
                <div>
                    <head>Capitulum 74</head>
                    <p>Statuimus eciam quod clerici nostri beneficiati decedentes ecclesiis suis relinquant de suis facultatibus unde libri et ornamenta emantur, ubi libri et ornamenta non sunt.</p>
                    <p>Quod nisi fecerint, de bonis eorum retineatur tantum unde emi possunt.</p>
                </div>
                <div>
                    <head>Capitulum 75</head>
                    <p>Sacerdotes alieni et ignote ordinacionis nullo modo nisi per nos ad ministrandum recipiantur, quia tales uolumus examinari tam in morum honestate quam literatura et officio ecclesiastico antequam ministrent.</p>
                    <p>Decani autem si per se contra formam prescriptam aliquem receperint grauiter puniantur.</p>
                </div>
                <div>
                    <head>Capitulum 76</head>
                    <p>Preterea statuimus ut si alicui loco religioso uel ecclesiastice persone pensio aliqua de auctoritate nostra debeatur et is qui eam debet infra xv dies post terminum solucionis prefixum eam non soluerit, ex beneficiis de quibus pensiones debentur per officialem nostrum plene satisfiat, gracia quam domui Sancte Crucis fecimus salua in omnibus permanente.</p>
                </div>
                <div>
                    <head>Capitulum 77</head>
                    <p>Statuimus eciam quod si ille qui ecclesiam pensionariam tenebat moriatur in die Cene uel post, quia de consuetudine episcopatus nostri fructus autumpni sequentis ad eum pertinent, de eisdem fructibus eiusdem anni satisfaciat de pensionibus usque ad Cenam eiusdem anni sequentem.</p>
                    <p>Quod si aliquo casu satisfieri non possit, successor inde respondeat.</p>
                    <p>Si autem talis fuerit ecclesia quod in oblacionibus maior pars uel medietas obuencionum consistat, ille qui percipit pro rata respondeat.</p>
                </div>
                <div>
                    <head>Capitulum 78</head>
                    <p>Ceterum, quia rectores ecclesiarum ante Cenam domini decedentes post decessum de ecclesiis prius suis nichil recipiunt, statuimus quod si quas expensas fecerint ante decessum suum in colendis terris ecclesie eas integre a successoribus suis recipiant.</p>
                    <p>Idem fiat de expensis factis a firmariis eorum qui ecclesias ad firmam auctoritate nostra receperint.</p>
                    <p>Conuenciones autem quas defuncti fecerunt cum capellanis successores usque ad finem anni seruare compellantur.</p>
                </div>
                <div>
                    <head>Capitulum 79</head>
                    <p>Sacerdotes eciam et clerici in suo testamento de bonis ecclesie suis focariis nichil relinquant quas paulo ante, dum sani essent, tenuerunt; et si reliquerint irritum habeatur, et per officiales nostros exigatur et pauperibus erogetur.</p>
                </div>
                <div>
                    <head>Capitulum 80</head>
                    <p>Salubri insuper prouisione decreuimus ne beneficiati uel sacerdotes domos aut possessiones laicas ad opus concubinarum suarum uel filiorum suorum emere presumant, nec eciam ad opus eorum construant.</p>
                    <p>Sed nec eciam peccuniam ministrent ad huiusmodi emenda ad opus illorum, ut sic eis subtrahatur occasio malignandi.</p>
                    <p>Et qui contrafecerint per subtraccionem beneficii puniantur in tantum quantum in causa tali fuerit expensum.</p>
                </div>
                <div>
                    <head>Capitulum 81</head>
                    <p>Item, propter religionem fratrum predicatorum et minorum et lucrum animarum statuimus ut liceat fidelibus accedere ad eos ad accipiendam penitenciam quandocumque uoluerint extra Quadragesimam, et tunc eciam requisita licencia proprii sacerdotis, solutis proprie ecclesie oblacionibus consuetis.</p>
                </div>
                <div>
                    <head>Capitulum 82</head>
                    <p>Quoniam autem in plerisque locis nostri episcopatus secundum melius auerium a decedentibus ex testamento uel ab intestato ecclesiis parochialibus exsoluitur, et in quibusdam locis a quibusdam personis non prestatur, propter quod lites et dissensiones inter quarumdem ecclesiarum rectores et suos parochianos frequenter oriuntur, ut salus animarum ex hoc proueniat et omnis de cetero litis materia dissoluatur, necnon ut uniformis sit modus apud omnes legata seu prestaciones exigendi pariter et soluendi, sic duximus prouidendum, uidelicet, quod si uir masculus testatus uel intestatus decesserit seu uidua, pro decimis suis maioribus seu minoribus indiscrete uel ignoranter detentis seu minus plene solutis secundum melius auerium ecclesie sue matrici pro salute anime sue soluatur.</p>
                    <p>Si uero mulier coniugata, testata uel intestata, decesserit, nichil eo nomine ex testamento eiusdem uel ab intestata exigatur, nisi tamen quod, marito suo permittente, ecclesie duxerit relinquendum, nisi consuetudo aliter optineat. Talis sit mulier que, permittente uiro suo, bona habuit taliter separata ut de eisdem in ultima uoluntate inter uiuos disponere possit pro arbitrio sue uoluntatis.</p>
                    <p>Si autem moriens adeo fuerit pauper quod, soluto ecclesie ut predictum est secundo auerio, apud heredem suum aut liberos nichil huiusmodi sit remansurum, uolumus quod cum de paupertate sua canonice constiterit, nichil de bonis eiusdem eo nomine exigatur, nisi quod ecclesie specialiter duxerit relinquendum.</p>
                    <p>Si quid autem in ciuitatibus, municipiis, aut mercatis seu uillis, de aliis decedentium mobilibus ecclesiis parochialibus relinqui aut deberi fuerit consuetum, nolimus eidem consuetudini per hanc nostram constitucionem in aliquo derogari.</p>
                    <p>Quicunque uero rector, uicarius, uel capellanus contra tenorem presentis constitucionis aliquid de bonis morientium duxerit exigendum, quod de bonis defuncti sibi uel ecclesie sue debebatur ea uice perdat et tantumdem de suo det nostro arbitrio pauperibus erogandum.</p>
                </div>
                <div>
                    <head>Capitulum 83</head>
                    <p>Quia ex concilio Oxonie excommunicati sunt omnes qui puplicas faciunt et exerceant potaciones que scotales uulgaliter appellantur, omnibus personis, uicariis, et capellanis in uirtute obedientie precipimus quod omnes uicecomites, forestarios, prepositos, balliuos hundredorum et uillarum qui huiusmodi potaciones causa extorquende a subditis suis pecunie facient et omnes huiusmodi potaciones uoluntarie exercentes singulis diebus dominicis in ecclesiis suis publice denuntient excommunicatos, et eorumdem nomina postquam huiusmodi attemptare presumpserunt.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[Â…]</p>
                </div>
            </div>
        </body>
    </text>
</root>
