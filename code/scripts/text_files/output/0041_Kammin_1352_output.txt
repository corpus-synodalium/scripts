Section: incipit
====================
IOhannes Dei gratia Camynensis ecclesie episcopus universis et singulis abbatibus et prepositis, decanis, archidiaconis, prioribus, gardianis, officialibus, plebanis, ecclesiarum rectoribus, vicariis, altaristis, ebdomedariis seu ipsorum vices gerentibus necnon singulis beneficiatis et non beneficiatis cuiuscumque status vel condicionis fuerint, per civitatem et dyocesim Camynensem constitutis sinceram in Domino karitatem.
Nostis, qualiter olim a predecessore nostro [1] quedam statuta synodalia pro vestra utilitate, ut credebatur, edita emanarunt.
Tamen quedam capitula in ipsis contenta, sicuti experiencia edocuit, propter hominum malicias tendere videntur ad noxam, quod in tantum excrevit et prevaluit specialiter in dyocesi Camynensi, in qua quidam, quod dolendo vobis referimus, inveniuntur qui nec Deum timent nec homines verentur et tantam contra [2] libertatem ecclesiasticam tyrannidem exercent, quod etiam ausu dyabolico ecclesias, monasteria et loca religiosa per incendia et rapinas devastant et incastellant clericos et religiosos capiunt et occidunt et [3] statutis penalibus ipsos in preiudicium ecclesiastice libertatis multipliciter afficiunt et perturbant.
Quare, cum dictis maliciis, periculis et pressionibus non sit sufficienter previsum, idcirco ad manutenendam ecclesiarum emunitatem et ad conservandum ius et honorem cleri nostre dyocesis diligenti meditacione prehabita de capituli nostri et Prelatorum consilio et assensu statuta infrascripta edita vobis omnibus et singulis precipimus pena subscripta firmiter de cetero observari

Section: 001
====================
(1) Primo precipimus, ut omnes hereticos, scismaticos et ecclesie Dei rebelles ac usurarios manifestos necnon omnes et singulos incendiatores ecclesiarum, monasteriorum ac aliorum locorum religiosorum, interfectores clericorum seu religiosorum quorumcumque incidiose seu iniuriose singulis diebus dominicis vos plebani vel locum vestrum tenentes excommunicatos denunctietis tamdiu, donec aliud habueritis in mandatis.

Section: 002
====================
(2) Item irritamus, immo irrita nunctiamus omnia et singula statuta et consuetudines, que civitates, que loca, potestates vel quecumque persone seu colligationes quascumque hactenus contra libertates ecclesie et personas ecclesiasticas, iura et res ipsorum directe vel indirecte tangentes, edere vel servare adversus canonicas sanxiones presumpserint, et eadem a suis capitularibus seu libris mandamus infra duos menses huiusmodi pupplicacionem nostri statuti penitus aboleri.
Et si similia de cetero attemptaverint ipso iure [4] decreverimus esse nulla, alioquin omnes et singulos predictos presentes, preteritos et futuros statutarios, scriptores, dictatores ac consiliatores vel observatores excommunicamus in nomine Domini in hiis scriptis, quos et vos plebani in quatuor festivitatibus principalibus cuiuslibet anni excommunicatos denunctietis in genere.

Section: 003
====================
(3) Insuper prohibemus, ne persone, cuiuscumque nobilitatis aut preeminencie status prefulgiant, ecclesiis, personis ecclesiasticis, bonis, iuribus, mansis, iuridicionibus et vasallis seu subditis ecclesiarum in perniciem earundem collectas, exactiones, angarias, precarias, curruum vecturas seu alia servicia inponant nec ipsas res et bona ipsorum violenter pupplice vel occulte invadere, spoliare, pignorare, arrestare presumant quolibet obductas causas et ne gwerras per se vel per alium nec [5] ad hoc dent consilium, auxilium vel favorem, alioquin extunc prout ex nunc omnes et singulos predictos una cum receptatoribus eorum in nomine Domini in hiis scriptis excommunicamus, quos et vos, prout requisiti fuerint, excommunicatos denunctietis.

Section: 004
====================
(4) In locis vero, in quibus et ad que spoliatores seu expigneratores predicti receptati seu spolia vel pignera ducta fuerint, si infra triduum, postquam ad querelam spoliatorum per archidiaconum loci vel eius vices gerentem repostulata fuerint saltem litteraliter, a capitaneis castrorum vel civitatum consulibus, advocatis, scultetis, scabinis seu ab ipsis spoliatoribus, expigneratoribus, detentatoribus, arrestatoribus restituta integraliter cum effectu et de dampno illato satisfactum non fuerit, precipimus continue cessari a divinis nec in eisdem celebretur, nisi in quantum tempore interdicti est permissum, et ubicumque locorum visi fuerint predicti spoliatores, expigneratores, arrestatores ac receptatores seu complices ipsorum singuli seu moram traxerint vel domicilium habuerint, cessetur similiter a divinis, et post ipsorum recessum per triduum non a predictis denunctiationibus seu cessacionibus divinorum cessetis, donec a nobis aliud habueritis in mandatis.

Section: 005
====================
(5) Preterea, cum exactiones pedagiorum utroque iure sint dampnate, idcirco prohibemus omnibus laycis, ne a personis ecclesiasticis seu clericis vel rebus ipsorum propriis, quas non causa negociacionis deferunt vel deferri faciunt, pedagium, gwidagium, thelonium recipiant de cetero, alioquin ad id faciendum per archidiaconum loci monicione premissa per censuras coguntur.

Section: 006
====================
(6) Item excommunicamus omnes et singulos, qui in ecclesiis, cimiteriis aut capellis et aliis locis religiosis nostre dyocesis ausu sacrilego prophanando fecerunt vel faciunt in eisdem municiones, castra, propugnacula absque nostra licencia speciali una cum omnibus opem vel operam vel iuvamen facientibus et ecclesias taliter prophanatas seu cimiterium vel alia loca religiosa et nichilominus omnia illa loca, in quibus auctores, factores ac opem, consilium vel operam prestantes habent domicilium vel receptacula vel ubi visi fuerint, tam diu ex tunc prout ex nunc ecclesiastico supponimus interdicto, donec cum debita satisfactione ipsa municio destruatur et ipsa loca ad pristinam libertatem redigantur et absolucionem predictorum a nobis meruerint optinere.

Section: 007
====================
(7) Item inhibemus omnibus laycis, cuiuscumque condicionis fuerint vel status, ne aliquem confugientem ad ecclesias, capellas, hospitalia vel ad alia loca religiosa seu ad dotem, cimiterium capelle vel ecclesie parrochialis vel res seu bona ipsorum parrochianorum inducta in ipsis capiant vel extrahant violenter vel obsessos teneant' in ipsis in loco stricto ita, quod alimenta ipsis subtrahantur, quantumcumque perpetraverit vel perpetraverint magna maleficia in ipsis ecclesiis, cimiteriis vel extra absque nostra vel officialium nostrorum licencia speciali.
Sed ipsos confugientes plebani ipsarum ecclesiarum seu rectores locorum religiosorum, ad quos confugerint, defendere debebunt et vitam servare vel conservare per tempora in iure scripta, alioquin, si contrarium factum fuerit in premissis, ex tunc eandem ecclesiam, cappellam, locum religiosum, cimiterium ecclesiastico supponimus interdicto, donec aliud a nobis videbitur in mandatis, cum de confugientibus ad dicta loca faciemus iusticie complementum fieri omnibus conquerentibus, in quantum tenemur.

Section: 008
====================
(8) Ceterum precipimus, ut in terris archidiaconatus illius, ubi prelatum vel religiosum seu clericum in sacris ordinibus constitutum et pro clerico se gerentem capi seu detineri constiterit et in quibus captivatores, detentores, receptores et ipsorum complices, qui m huiusmodi maleficio consilium vel auxilium prestiterunt vel prestiterint, domicilium seu iuridicionem optinent vel receptaculum, nisi iudices, advocati seu alii habentes iuridicionem et preceptum in illis locis, ubi captus fuerit et detinetur clericus, requisiti per archidiaconum locorum vel per eorum officiales insecucionem fecerint fidelem, quantum in eis fuerit, contra eosdem captivatores seu detentores, infra tres dies ex tunc archidiaconatum. in quo capitur et captivus detinetur, donec captivus indempnis cum satisfactione dimittatur, ecclesiastico supponimus interdicto, et denuncientur predicti malefactores excommunicati, postquam de ipsis constiterit, per totam dyocesim Camynensem.
Et ubicumque locorum visi fuerint dicti captivatores, detentores seu ipsorum complices seu ubi iuridicionem, domineum, domicilium de iure vel de facto optinent, cessetur a divinis et quamdiu ibidem moram traxerint et post eorum recessum per triduum, donec a nobis aliud videbitur in mandatis, et sic tam nobiles quam magnati et populares cum plebe contra malefactores huiusmodi ex divinorum carencia provocati consurgant ad liberacionem illius, qui ausu sacrilego detinetur captivus, auxilium prestituri.

Section: 009
====================
(9) Ceterum, cum indignum sit valde illos in se vel in suis per ecclesiam promoveri, qui honoris cleri et ecclesiastice libertatis subversores existunt, et non nuncquam propter parentum peccata filii puniantur, idcirco huic statuto annectimus, ut ecclesia nulli de cetero de filiis eorum, qui prelatos vel canonicos ecclesiarum cathedralium vel collegiatarum captivaverint vel captivos detinuerint nec non occiderint, mutilaverint vel ad id opem vel operam adhibuerint ac letaliter vulneraverint vel ad hoc opem vel operam adhibuerint, ad ordines, beneficia ac prelaturas, dignitates aliquas non admittantur, ymmo ex delicto parentum inabiles reddantur ad huiusmodi consequenda et iam adeptis sint contenti nec ad maiora admittantur, nisi de nostra licencia speciali.
Que omnia et singula sub pena synodali precipimus examinatoribus clericorum, capitulis, collegiis, patronis et aliis firmiter observari.

Section: 010
====================
(10) Item monemus omnes et singulos clericos, consiliarios, cappellanos seu scriptores dictorum captivatorum seu detentorum quorumcumque clericorum ac ipsorum complicium in hac parte, ut se abstrahant a communione ipsorum. in quantum possunt, ac ipsis precipimus sub pena excommunicacionis ut suadeant ipsis captivatoribus seu [6] detentoribus pro liberacione ipsorum clericorum et [7] ad id faciendum toto posse inducant.
Qui, si id infra mensem a tempore captivacionis dictorum clericorum, in quantum in eis fuerit, non effecerint, ex tunc dicti clerici, consiliarii, cappellani et scriptores ab ipsis recedant omnino, si effugere voluerint periculum privacionis suorum beneficiorum.
Ad huc advocatos, iudices et alios quoscumque, qui patrocinium vel defensacionem assumpserint quorumlibet clericorum detentatorum seu [8] captivatorum, ac eos, qui occultum etiam dederint consilium vel litteras excusacionis dictaverint, quibus a liberacione clericorum seu a refusione dampnorum ac satisfactione ecclesie se quomodo de facto valeant colorare, nisi prius clericos dimiserint, ablata restituerim et ecclesie satisfecerint de offensa, excommunicacionis sentencie innodamus.

Section: 011
====================
(11) Item statuimus, si clericus vel religiosus in ordinibus quibuscumque constitutus et pro clerico se gerens cum pugno vel baculo sive alio instrumento percussus, vulneratus ac mutilatus fuerit, quam cito de hoc archidiacono loci illius vel eius vices gerenti constiterit, et si notorium fuerit, vocato ex officio ipsius archydyaconi simpliciter et de plano super tali notorio ipso malefactore, et si in termino eidem prefixo non comparuerit vel se littera excusaverit, ex tunc huiusmodi iniuriator denunctietur excommunicatus et gravetur solito more, donec de nostro scitu satisfactione precedente a nobis, in quantum poterimus, fuerit absolutus aut cum nostris litteris ad curiam accesserit absolvendus.

Section: 012
====================
(12) Preterea precipimus, ut, si quis clericorum, clericus existens et pro tali reputatus vel religiosus in dyocesi Camynensi occisus vel interfectus fuerit. ut occisores seu interfectores, si sint layci, interdicto seculari insequantur cum effectu et sine dolo ex officio iudicis, ac si laycus interfectus esset, eciamsi actor seu querulator nullus existat, tamen in hoc casu, quibus de populo querulari possit.
Et ad id faciendum omnes et singulos iudices, consules, advocatos, scultetos, ministros seu exsecutores legis iuridicionis in Domino obsecramus et requirimus nostri iuris in subsidium.
Si vero clericus vel clerici fuerit vel fuerint interfector vel interfectores, capiantur vel detineantur per quoscumque absque aliquo excessu in loco non suspecto usque ad presenciam archidiaconi loci illius vel ipsius vices gerentis nec pro tunc statim cessetur a divinis, ut in statutis nostri antecessoris habebatur, sed pro clerico interfecto fideliter oretur in ecclesia faciendo exsequias et vigilias pro eodem, alioquin, si iudices seu advocati locorum ac consules et commune civitatis vel ville in premissis fuerint negligentes inventi et remissi, videlicet quod ipsos interfectores quorumcumque clericorum non capiunt seu detinent, sed, in quantum facere possunt, absque aliqua difficultate et pena et maliciose se abstrahunt a predictis, ex tunc opidum, locum, villam sive castrum, in quo clericus vel religiosus occisus fuerit, ecclesiastico supponimus interdicto, donec nobis de tali contemptu et de dampnis prelibatorum fuerit satisfactum, nisi persone premisse coram nobis docuerint se in persecucione dictorum malefactorum plenam diligendam adhibuisse.
Si autem predicti occisores capti non fuerint, sed proscripti, ex tunc sic profugi facti per archidyaconos loci vel ipsorum vices gerentes et rectores ecclesiarum insequendo eosdem denuncientur excommunicati singulis diebus dominicis et festivis, et ubi receptati vel detenti ac visi fuerint una cum receptatoribus, defensoribus ac fautoribus eorum, aliquatenus, quamdiu ibidem fuerint, servetur interdictum etiam per triduum post eorum recessum et receptatores et defensatores et fautores eorum denuncientur excommunicati diebus, ut prefertur, quos etiam ex tunc prout ex nunc excommunicamus in hiis scriptis, et si extra dyocesim Camynensem fugati fuerint dicti interfectores, archidyaconus illius loci, in quo clericus interfectus fuerit, iuris auxilium in vicinis dyocesibus studeat karitative implorare intimando eisdem crimen ipsorum, ut [9] propter enormitatem culparum plagarum modus exuberet nec penis contententur solitis.

Section: 013
====================
(13) Sed cum pubplice utilitatis intersit, ne crimina maneant impunita, precipimus, ut, si quis clericus sacrilegium, incendium, furtum seu rapinam commiserit vel aliquem atrociter vulneraverit in quocumque etiam loco sacro vel religioso, msi se defendens hoc fecerit, vel qui nocturno tempore ianuas seu fenestras domorum fregerit vel intraverit violenter seu insultum, tumultum vel violenciam fecerit vel intraverit et ad hoc auxilium vel favorem prestiterit vel incesserit cum armis vel baculo ad invadendum bonos et honestos incidiose, ex tunc per archidyaconum illius loci vel eius officialem, si fuerit presens, alioquin per rectorem seu capellanum illius parochie vel per laycos si clerici pro tunc non fuerint presentes, detineatur in custodia, in dote vel in alio loco honesto usque ad presentiam illius archidyaconi.

Section: 014
====================
(14) Item prohibemus sub pena excommunicacionis et perdicionis cause, ne aliquis ecclesiasticam personam in criminali causa vel civili questione nec aliquam pro rebus, bonis et possessionibus ecclesiarum sive pro iure personale presumat ad iudicium trahere seculare.

Section: 015
====================
(15) Item statuimus, ut reus nunctios acta judicialia deferentes per se vel per alium spolians vel captivans seu verberans lite pendente preter penas in iure scriptas auctoritate huiusmodi statuti, lite etiam non conventa, habeatur penitus pro convicio Actor vero in causa reconvencionis seu in personali similia perpetrare per se vel per alium non formidanst super instituta contra reum occasione nullatenus audiatur et eo ipso cadat ab actione personali et uterque ac omnes alii, qui nomine et occasione eorum talia facere presumpserunt vel presumpserint, denunctiantur excommunicati usque ad condignam satisfactionem.

Section: 016
====================
(16) Sane, cum non congruat membra a suo capite discrepare, idcirco precipimus vobis, ut in hiis horis dicendis et in sacramentis ecclesiasticis ministrandis ac in festibus et ieiuniis observandis secundum modum et ordinarium ecclesie Camynensis uniformitatem teneatis, et precipue mandamus, ut cum omni humilitate et devocione in celebracione divinorum et in amministracione sacromm vos tamquam ministros Christi exhibeatis nec ullus vestrum missam cantare vel legere presumat, nisi mundo corde et corpore casto ac clara die nec non in ecclesiis vel in aliis locis consecratis et horis canonice consuetis perfecte expletis.

Section: 017
====================
(17) Item inhibemus, ne aliquis sacerdos duas missas celebret nec capellanum eius celebrare permittat nisi in casibus a iure concessis.

Section: 018
====================
(18) Item precipimus, ne aliquis sacerdos celebrare presumat coram notorie excommunicatis et interdictis.
Et si aliquis excommunicatus introierit, dum officium celebretur, monendus est publice, quod exeat, alioquin, si exire noluerit, dimittat officium sacerdos, nisi canonem iam incepisset, quem tunc perficere debet cum officio debito.
Et tales excommunicati notorii et rebelles nequaquam absolvi debeant nisi per sedem apostolicam.

Section: 019
====================
(19) Item prohibemus, ne sine ministri suffragio missarum sollempnia et sine libro, cruce, aqua, vino, calice et candela celebrare presumatis.

Section: 020
====================
(20) Item volumus, ut presbiteri parochiales de cetero habeant personas fide dignas, non bygamos seu [10] periuros, non homicidas seu [11] infames, sed legere et cantare scientes, tonsuram et vestes clericales portantes, quos sumere debent de iuratorum ipsius ecclesie consilio et concorditer, alioquin accedant ad archidyaconum illius loci vel ipsius officialem suscepturi custodem ab eisdem, quorum conscientias in hoc agravamus, ut instituendo scolarem provideant ecclesie et non persone, et canonice prestita cautione [12] de ornatu ecclesie fideliter conservando ipse custos redditus debet percipere deputatos.

Section: 021
====================
(21) Item prohibemus, ne quis in ecclesiis non consecratis vel in ecclesiis aut cimiteriis sanguine vel semine pollutis ac incastellatis seu in oratoriis et aliis privatis locis de cetero celebret aut sepulturam habeat aut circuitum faciat in cimiteriis violatis, incastellatis ac non consecratis sine nostra licentia speciali.
Et omnes indulgencias, auctoritates et gracias concessas per nostrum antecessorem vel per ipsius officiales in premissis quibuscumque personis et locis presentibus revocamus.

Section: 022
====================
(22) Item precipimus, ut nullus de cetero in dyocesi Camynensi de novo edificet et erigat ecclesiam, oratorium seu capellam vel cimiterium aut lapidem ponat primarium nec altare erigat etiam in ecclesia vel capella iam consecrata. nisi sit de nostra licentia speciali18.

Section: 023
====================
(23) Item prohibemus omnibus et singulis laycis, ne in ecclesiis vel cimiteriis presumant aliquod iudicium seculare servare, cantilenas vel coreas facere.

Section: 024
====================
(24) Item monemus omnes parochianos, ut cimiteria seu ecclesias ipsorum reparent et muris seu sepibus firment infra mensem a noticia presencium numerandum, ne circa ecclesiastica sacramenta et ornamenta ecclesie vel mortuorum corpora ibidem sepulta pericula inhumana contingant, alioquin inhibemus ipsis prelibatis circuitum ipsius cimiterii et ipsis parochianis, qui culpabiles fuerint, sepulturam ecclesiasticam, donec ipsa ecclesia vel cimiterium firmata fuerint et nobis satisfactum fuerit de contemptu.
Et id vestris parochianis precipimus intimari.

Section: 025
====================
(25) Item precipimus, ut palle altaris et vestimenta ministrorum et corporalia munda et nitida observentur et laventur per sacerdotem vel dyaconum tempore neccessitatis et aqua effundetur sub fonte baptismali.

Section: 026
====================
(26) Item precipimus, ne aliquis ministrare seu celebrare presumat in vestimentis non benedictis seu in calice non consecrato.
Et si predicta indumenta consumpta fuerint vetustate, ita quod aliis usibus divinis aptari non poterint, comburentur.

Section: 027
====================
(27) Item precipimus, ne ligna seu lapides ecclesiarum destructarum seu vetustarum ad usus laycorum concedantur vel applicentur, sed usibus ipsius ecclesie vel altaris vel dotis, claustri seu dormitorii vel ad clausuram cimiterii collocentur, alioquin contra abusores dictarum rerum, si secus factum fuerit, sententiam excommunicacionis fieri in hiis scriptis mandamus [13].

Section: 028
====================
(28) Item prohibemus, ne aliquis, cuiuscumque condicionis vel status fuerit, nostre iuridicioni subiectus campanas, calices, libros aut ornamenta ecclesie vel quascumque res mobiles atque immobiles ecclesie et maxime divino cultui deputatas quacumque etiam necessitate imminente presumat dare, vendere, obligare, permutare vel quolibet alienare seu in emphitheosim concedere sine nostra licentia speciali, alioquin contra predictos venditores, alienatores, obligatores et permutatores sententiam excommunicacionis fieri in hiis scriptis mandamus [14].
Et alienationes, obligationes, permutationes et venditiones decrevimus esse nullam.

Section: 029
====================
(29) Adhuc, ut audivimus, quedam consuetudines seu statuta erronea in quibusdam locis observatur, quod tam clericus quam laycus in lecto egritudinis constitutus ultra summam constitutam et limitatam nec piis locis nec personis ecclesiasticis pro anime sue remedio et salute non potest ordinare legata, unde considerantes ipsam consuetudinem seu ipsum statutum sacris canonibus et legibus obviare ipsam consuetudinem et statutum predictum Deo odibilem et bonis moribus inimicum et iniquum auctoritate huiusmodi Statuti penitus reprobamus, firmiter statuentes unicuique, quod iura a testamentorum non prohibent factione in sanitate et in lecto egritudinis constituto legandi, disponendi et ordinandi de bonis a Deo sibi collatis circa pia loca et personas ecclesiasticas, dummodo suos heredes contra legitimas non defraudat sanxiones, libera sit facultas, volentes et precipientes, ut per locorum archidyaconos vel ipsorum vices gerentes universi clerici et layci impedientes defunctorum legata seu ultimas voluntates per excommunicacionis in personas et [15] interdicti in loca sententias monicione premissa ferendas ab huiusmodi impedimentis desistere compellantur.

Section: 030
====================
(30) Item prohibemus universis et singulis consulibus, advocatis, iudicibus, scabinis, ne causas super testamentis ortas iudicent ipsa pia legata infringendo maliciose, cum ipse pertineant ad forum ecclesiasticum et maxime execucio earundem.

Section: 031
====================
(31) Item prohibemus, ne aliquis laycus vel clericus, cuiuscumque condicionis status vel preeminencie extiterit, per se vel per suos se intromittat de bonis clericorum decedendum vel moriendum, nisi per eosdem fuerint rationabiliter vel alios ad disponendum de rebus eorum electi, non obstante consuetudine vel longa prescriptione, alioquin, si se de dictis rebus intromiserint et si ipsas imbursaverint, statuimus, ut eo ipso sint predicti layci excommunicati et privati ea vice iuris presentandi, si quid habeant, et tam diu excommunicentur, donec cum debita satisfactione restituant sic percepta.

Section: 032
====================
(32) Sed quia sacramentum baptismatis est fons et origo omnium sacramentorum vobis precipimus, ut in amministracione ipsius formas ecclesie nostre observetis et fontem baptismatis singulis annis consecratum et renovatum temporibus statutis in loco honesto sub fideli custodia teneatis et in ecclesia dumtaxat aliquos, nisi fuerint filii principum, ducum seu baronum aut temporalis necessitas seu mortis periculum emerserit, quod ad ecclesiam nequeant accessus haberi, baptizetis, et in tali necessitate permittimus, ut intans per dyaconum, subdiaconum vel laycum baptizetur, alioquin necessitate cessante inhibemus omnibus clericis et laycis exceptis presbyteris officium baptizandi.

Section: 033
====================
(33) Item precipimus, ut infans, quam cito natus fuerit et aliquantulum fortificatus, absque mora ad baptizandum ad ecclesiam deportetur.
Alioquin, si morte preventus fuerit sine baptismo, precipimus vobis plebanis sub pena excommunicacionis, ut id vestris archidyaconis seu ipsorum officialibus studeatis a tempore noticie intimare, ut ipsi contra culpabiles in premissis procedere valeant taliter, ut alii negligentiam talem de cetero facere pertimescunt.

Section: 034
====================
(34) Item precipimus, ut nullus excommunicatus, iudeus, religiosus non confirmatus admittatur in patrinum, sive hoc sit in confirmacione sive in baptismo.
Et quamvis de iure unus patrinus sufficeret ad baptizandum puerum, inde consuetudine observata dissimulare potestis, ut tamen tres et non plures in patrinos admittantur.

Section: 035
====================
(35) Item precipimus, ut presbiteri parochiales singulis annis in die parasceves vetus crisma et oleum effundent sub fonte baptismali, cum ultra annum ab illa die non decet uti crismate antiquo, sed ab ipsorum archidyaconis statim post pasca novum crisma suscipiant, ne aliqui absque sacramento predicto decedant.

Section: 036
====================
(36) Item precipimus, ut sacerdotes in deportacione eucharistie ad infirmum humiliter et devote incedere debeant nec discalciatis [16] pedibus ire presumant, sed ipsum sacramentum ante pectus cum reverencia induti superplicio, alba, et stola supposito panniculo mundo precedentibus lumine cereo et campana portare debebunt.
Et indulgemus et concedimus ecclesiarum rectoribus vel ipsorum vices gerentibus, ut vere penitentibus, contritis et confessis, qui corpus Domini, cum ad infirmum deportatum fuerit, reverenter subsecuntur, decem dies, et in sermonibus ad populum XL de iniuncta cis penitencia nostra auctoritate valeant indulgere.
Et hoc plebi volumus per vos intimari.

Section: 037
====================
(37) Item precipimus, ut quilibet presbiter habeat in loco honesto in ecclesia sub fideli custodia hostiam qualibet septimana renovatam et consecratam, ut tempore necessitatis infirmis valeant ministrare.

Section: 038
====================
(38) Item precipimus ipsis sacerdotibus, ut se reddant benivolos et paratos ad ministrandum sacramenta omni tempore et hora congrua, quando et ipsi fuerint requisiti, omni occasione postposita nec pro ipsis conferendis aliqua exigant munera quantumcumque modica ab ipsis parochianis tamquam debitam collacionem vel amministracionem ipsorum, sed consuetudinem laudabilem tamen observari volumus, si aliquod detur presbiteris pro laboribus ipsorum ex post facto.

Section: 039
====================
(39) Demum, cum rectores ecclesiarum certi esse debeant de confessionibus et conscientiis suorum parochianorum, maxime eo tempore, cum ipsi corpus dominicum ministrant, quod non est nisi vere contritis et confessis porrigendum nam ipsi maximo iudicio pro ipsis parochianis ad racionem reddendam sunt astricti, idcirco vos monemus, ut nullum de vestris parochianis - et maxime in festo pasce, in quo omnes Christi fideles communicare tenentur - vel in [27] maximis constitutum ad communionem corporis Christi, nisi in brevi vobis vel vestris capellanis aut alio sacerdoti, religioso vel seculari auctoritate sedis apostolice seu licentiam nostram specialiter in literis nostris expressam habenti peccata sua confessus fuerit, admittantis.
Et si qui reperti fuerint in vestris parochiis, qui confessionem non fecerint in dicto festo, nisi hoc fecerint de vestra licencia et consilio speciali, si notorium fuerit, nominatim, alioquin privatim et in genere ipsis ingressum“ ecclesie interdicetis.
Et si perseveraverint non confessi ultra annum in dicto interdicto et decesserint ab hac vita, licet confessionem faciant in extremis et corpus dominicum recipiunt, tamen nichilominus eisdem penitentibus inhibemus ecclesiasticam sepulturam, quousque nos seu nostri officiales ex summa causa informati sepulturam huiusmodi duximus concedendam.
Et hoc firmiter observetis et populo intimetis, ut alii hac pena territi ad tam salubris sacramenti remedium fervencius studeant appropinquare.

Section: 040
====================
(40) Item inhibemus omnibus presbiteris, ut nullum nisi unusquisque suum parochianum ad confirmationem seu ad communionem corporis Christi sive ad quecumque ecclesiastica sacramenta admittant seu recipiant, nisi periculum mortis immineat vel privilegiatis super hoc tam ipse contuens et confessor a sede apostolica vel a nobis specialiter et expresse existat.

Section: 041
====================
(41) Preterea, cum indulgenciarum nimietas claves ecclesie contemptibiles reddat, penitentialem satisfaccionem enervet et pontificalem auctoritatem anichilet, pro eo revocamus omnes indulgencias a quocumque episcopo vel archiepiscopo in nostra dyocesi quibuscumque locis vel personis religiosis et secularibus ob quascumque causas vel sub quacumque forma verborum contra canonicas sanxiones datas seu concessas.
Et precipimus, ut de cetero nullum questionarium ad aliquod negotium admittatis in vestris ecclesiis proponendis seu in vestris parochiis peragendis nisi in quantum in nostris literis patentibus edocere potent.
Nec non revocamus omnes et singulos penitentiarios seu confessores auctoritates absolvendi et disponendi in casibus episcopalibus habentes nostri antecessoris seu suorum officialium

Section: 042
====================
(42) Item precipimus, ut de cetero nulli christifideles constituti in dyocesi Camynensi ad aliquos presbiteros seculares vel religiosos pro absolucione seu indispensacione in casibus nobis de iure seu consuetudine et infra scriptis statutis reservatis accedant, nisi per literas apostolicas vel nostras certificari fuerint de ipsorum auctoritate ipse confessor vel profitens.
Et si qui fuerint confessores per nos admissi vel a sede apostolica privilegiati, precipimus, ut nomina illorum, quorum confessiones audiverunt, singulis armis et maxime in paschate, plebanis eorum vel ipsorum presentare debebunt in scriptis, ut ipsis constare possit de ipsorum parochianorum confessione et fide

Section: 043
====================
(43) Insuper, cum sit valde difficile et periculosum vobis plebanis et clericis beneficiatis ad vestros superiores, prout de iure tenemini, accedere, quare vobis concedimus, ut unusquisque vestrum valeat sibi eligere ydoneum et discretum confessorem secularem vel religiosum quemcumque huius dyocesis, qui vos absolvere valeat et condignam penitenciam imponere preter in casibus infra scriptis et reservatis, ita tamen, quod confitens suum non debet ad confitendum recipere econtrario confessorem, nisi mortis periculum immineat.

Section: 044
====================
(44) Isti sunt casus, quos episcopus sibi reservavit.
Et ne ignorandam pretendere valeatis, casus, quos nobis reservamus, presentibus duximus exprimendos.
Primo heretici, scismatici, divinatores, incantatores, sacrilegii, incendiarii, sortilegii, violatores ecclesiarum, abutentes ecclesiastica sacramenta seu negligenciam facientes in premissis, incestuosi, defloratores virginum, depopulatores agrorum, homicide, percuciens patrem leviter.
Item faciens sodomiticum peccatum.
Item cognoscens filiam suam spiritualem, quam de baptismo suscepit vel in confirmacione tenuit vel cuius confessionem audivit.
Item cognoscens conmatrem spiritualem et uxorem fratris vel sanctimonialem seu sororem, matrem vel consanguineam.
Item cognoscens carnaliter iudeam.
Item fractor voti, periuri, oppressores filiorum, blasfematores Christi.
Item qui [18] in ecclesiis seu cimiteriis seu aliis locis consecratis fomicaciones commiserant.
Item qui excommunicatos presumpserunt sepelire in cimiteriis seu ecclesiis scienter seu qui de cimiteno interdicto vel violato sepulturam faciunt vel tempore interdicto aliquem sepelire presumpserant.
Item excommunicatos a canone et disponentes quelibet ablata, cum fuerit incertum, quibus fuerit restitucio facienda, adulterium perpetrans, falsum testimonium perhibens.
Isti et ceteri maioribus criminibus irretiti sunt ad nos remittendi, et nullus sine nostra licencia speciali predictos absolvere presumat nec de predictis se intromittat.
Eciamsi huiusmodi peccata sint occulta, nisi fuerit in mortis periculo vel adeo senex fuerit vel impeditus impedimento perpetuo, ex tunc, si peccatum occultum fuerit tali impedimento, proprius sacerdos imponat penitenciam condignam usque ad nostram presenciam.

Section: 045
====================
(45) Item precipimus presbiteris parochialibus, ut in omnibus suis factis se ostendant humiles et benignos circa confitentes et sedeant, cum confessiones audiunt, in ecclesia aperte et caveant omnino, ne verbo vel signo ac quolibet modo directe vel indirecte prodeant peccatum confessum seu peccatores.
Et si casus dubius emerserit, quem expedire nequeant, accedant ad peritos consulendo absque aliqua expressione personarum, quid expedit confitenti.

Section: 046
====================
(46) Item prohibemus ecclesiarum rectoribus, ne aliquem sacerdotem alterius dyocesis presumant in cappellanum recipere sine litteris archidyaconi loci.

Section: 047
====================
(47) Item precipimus universis ecclesiarum rectoribus et ceteris beneficiatis residenciam de iure vel consuetudine facere debentibus, ut in [19] suis ecclesiis et [20] beneficiis infra duos menses a noticia presentium residenciam faciant personalem vel doceant se canonice infra dictum tempus habere licenciam abeundi.

Section: 048
====================
(48) Item inhibemus omnibus et singulis prepositis, decanis, archidyaconis, officialibus per dyocesim Camynensem constitutis, ne curam animarum coniciant seu instrucionem faciant quorumcumque beneficiorum, nisi super hoc pnvilegiati existant, nec aliquis curam duarum ecclesiarum regere vel exercere presumat, nisi una dependeat ex altera sine nostra licencia speciali.

Section: 049
====================
(49) Item precipimus sub pena synodali, ut, quicumque habuerit duo beneficia, ut ostendat, quo iure possidet, infra mensem a pupplicacione presencium.

Section: 050
====================
(50) Item inhibemus omnibus ecclesiarum rectoribus, ne in ecclesiis ipsorum aliquem alium sacerdotem ad exercicium cure assumant, ipsam ecclesiam ad firmam cum redditibus sub certo precio et certis annis sine scitu nostro speciali exponendo.

Section: 051
====================
(51) Item inhibemus, ne aliquis presumat recipere quodcumque beneficium a quocumque, nisi prius fuerit coram nobis seu alio habente auctoritatem nostram libere resignatum, vel ad hoc presentatus existat et ipsius legitime curam suscipiat animarum.

Section: 052
====================
(52) Item prohibemus omnibus clericis nostre dyocesis, ne ordines recipiant de alieno episcopo sine nostra licentia speciali, et si qui reperti fuerint, non admittantur ad execucionem sui ordinis, donec egerint penitenciam et satisfaciant de premissis.

Section: 053
====================
(53) Item precipimus omnibus clericis ordinandis, ut super quinta feria et sexta feria ante sabbatum se representent ita tempestive, ut examinari valeant, et ipsi ordinandi sabbato, quo ordines conferuntur, oracionibus et aliis, que ad devocionem conducunt, insistere valeant, statuentes etiam, ut nullus ad recepcionem sacrorum ordinum aliqualiter admittatur, nisi sit honeste conversacionis disponens et competentis licterature et confessus recenter omnia sua delicta ydoneo sacerdoti, cum sint pauci, qui sua delicta seu sequelas intelligant delictorum, ut per sacerdotem discretum valeat instrui ordinandus, an sibi expediat ordinari vel pocius abstineri.
Et hoc firmiter volumus observari.

Section: 054
====================
(54) Verum, cum in matrimonio contrahendo [21] diversa pericula solent evenire, precipimus, ut de cetero matrimonia clandestina non admittatis.
Sed cum fuerint matrimonia contrahenda, fiant in facie ecclesie manifeste vel proclamacione pupplica in ecclesia, ut contrahentes certificari valeant de inpedimentis contrahendi.

Section: 055
====================
(55) Item prohibemus, ne personas ignotas seu de remotis venientes, sive unus illorum notus fuerit an non, presumatis matrimonialiter copulare [22], nisi evidentissime constiterit per legitimas probaciones id fieri posse.

Section: 056
====================
(56) Item firmiter precipimus, ne mulier viro suo absente ex quacumque causa vel per quecumque tempora annorum presumat alium ducere in virum, nisi certificata fuerit per legitima documenta de morte ipsius viri primi.

Section: 057
====================
(57) Item prohibemus, ne ad matrimonium contrahendum sacerdos recipiat alienos parrochianos proprio plebano ignorante.

Section: 058
====================
(58) Item prohibemus sollempnitates nupciarum fieri ab adventu usque ad octavas epiphanye et a septuagesima usque ad octavas pasce, a tribus diebus rogacionum ante Domini ascensionem usque ad dominicam primam post pentecostes.

Section: 059
====================
(59) Item inhibemus omnibus laycis, ne copulacionem matrimonii faciant.
Etsi secus vos factum fuerit, deinde matrimonium clamdestinum reputamus.

Section: 060
====================
(60) Item monemus vos plebanos, ut nullos matrimonialiter copulare presumatis qui aliquod impedimentum dinoscuntur habere, nisi de hoc certificati tuentis, an expedit tales copulare, alioquin contra vos, si scandalum et periculum animarum exinde provenerit, procedemus ad penam statuti.

Section: 061
====================
(61) Verum, cum unusquisque de iure suo debeat esse contentus, precipimus ut nullus parrochianum alterius, nisi ibidem elegerit sepeliri, ad sepulturam admittat, nisi peregrinus vel viator existat.

Section: 062
====================
(62) Item precipimus, ut nullum hereticum, usurarium manifestum, furem, predonem, excommunicatum, interdictum, se ipsum precipitando, strangulando vel aliter interficientem, blasfematorem, non penitentem seu non confitentem maxime in pascate, apostatam, monachum morientem et habentem propria absque sui superioris licencia, morientem in tormento seu duello, raptorem sive violatorem emunitatis, item laycum decimas perceptas debitas ecclesie non persolventem, item nova pedagia seu exactiones exigentes. item omnes scriptores, dictatores, statutarios, statuta facientes contra ecclesiasticam libertatem nec quemquam decedentem in peccato notorie mortali admittatis ad sepulturam.
Item prohibemus, ne aliquem laycum. nisi fuerit terre dominus vel patronus, intra ecclesiam sepelire permittatis nisi de licencia provisorum ecclesie parrochialis et plebani.

Section: 063
====================
(63) Item precipimus vobis plebanis, ut monearis universos et singulos vestros parrochianos, ut, si qui sint, qui decimas, oblaciones et legata mortuorum quocumque modo detinent, ut ipsa exsolvant personis et locis debitis infra mensem a noticia presencium, alioquin vobis concedimus, ut [23] ad id faciendum ipsos compellere valeatis per censuram ecclesiasticam.

Section: 064
====================
(64) Verum sunt non nulli exsecutores ultime voluntatis hactenus inventi, qui cum bona decedendum in certos pios usus convertere deberent, aliis usibus propria auctoritate applicare et ipsas voluntates differre nimium non formidant.
Idcirco, ne ipsi testatores debitis suffragiis diutius defraudentur, statuendo precipimus, ut exsecutores predicti, si qui sint electi, infra IIII menses a tempore noticie dicti statuti, et si qui eliguntur, infra IIII menses a tempore mortis, quorum exsecutores dicuntur vel dinoscuntur, sive pro redditibus ad usum altaris vel vicarie sive pro quibuscumque rebus deputatis vel deputandis electi, ad ipsos usus studeant voluntatem testatorum, in quantum in eis fuerit, adimplere, alioquin dictis terminis elapsis ipsi exsecutores difficultatem seu obstaculum, si quod habuerint, in premissis nobis referri non postponant.

Section: 065
====================
(65) Ceterum clerici, si qui sint ad percipiendum redditus vel legata loco tytuli cuiuscumque beneficii a dictis testatoribus iam electi vel eligendi, pro confirmacione ipsorum reddituum laborant diligenter, alioquin, nisi nobis terminis elapsis ipsum obstaculum insinuaverint, omni iure, si quod habent vel habuerint, a disposicione ipsius testatoris sint ipso iure privati.
Et hoc volumus in ecclesiis puplice intimari, ne prefati allegare valeant ignorandam in premissis.

Section: 066
====================
(66) Item precipimus omnibus clericis in dyocesi Camynensi constitutis in sacris ordinibus, ut [24] a crapula et ebrietate se summe precavere studeant, comam non nutriant neque barbam nec vestimentis secularibus utantur portando longas manicas de brachiis eorum pendentes ut in statu meretricio nec [25] in habitu corporis Deo et hominibus placere valeant nec in statu scissure ac cultu vestium nec in tonsura intuentibus, quorum forma et exemplum esse debent, ostendant aspectum malum [26] et maxime se abstineant a vestibus, per quas quasi annulatur et transmutatur effigies et statura humana, ne ipse creator contempnetur faciendo de se factores sui ipsius, ne ipsorum indecencia in laycos blasfemetur.

Section: 067
====================
(67) Item a frequcntacione taberne se abstineant, nisi forte necessitas hoc permittit in itinere constitutis.
Et ne ludos taxillorum et monstra larvarum, hastiludia seu tormenta, clamosas venaciones, negociaciones inhonestas emendo vel vendendo causa lucri exerceant, penitus inhibemus.

Section: 068
====================
(68) Ceterum, cum dicat apostolus.
Nemo militans Deo implicat se negociis, idcirco precipimus, ut nulli clerici in sacris ordinibus constituti sibi assumant officium procuratoris, iudicis seu provisoris quorumlibet laycorum nec dono nec precio acciones laycorum sibi cedi faciant, nisi in quantum de iure fieri potest.

Section: 069
====================
(69) Item inhibemus omnibus et singulis clericis, ne de cetero in dyocesi Camynensi in kalendis seu fraternitatibus se congregent vel receptent commedendo simul in eisdem, donec coram nobis docuerint id fieri posse.

Section: 070
====================
(70) Item prohibemus districte presbiteris et maxime curatis, ne secum teneant ancillas vel feminas, de quibus suspicio possit esse mala in parrochianis, etiamsi fuerint sorores vel consanguinee eorum.

Section: 071
====================
(71)Item monemus omnes et singulos clericos habentes concubinas seu tenentes mulieres suspectas, ut ipsas dimittant a domibus eorum infra mensem, alioquin ab officio ecclesiastico noverint se esse suspensos.

Section: 072
====================
(72) Ceterum, cum non [27] conveniat Deo desponsatis feminis cetu virorum inmisceri nec extra monasteria sua vagari, pro eo prohibemus, ut de cetero nulle persone ad eas intromittantur ad colloquendum cum eisdem, nisi rationabilis et legitima causa existat, et hoc pro tunc fiat de licentia ipsius prepositi seu abbatisse seu ad quem pertinuerit.
Et prepositus, cum accesserit ad ipsas ad tractandum de negociis earundem, induat superplicium nec seculares personas pernoctare permittat, nisi necessitate vel propter magnos et honorabiles hospites absque scandalo aliud observare compellatur.
Nec ipsas divagari permittat nec extra claustrum morari ultra mensem absque rationabili causa, sed pocius incluse maneant, ut a pupplicis et mundanis spectaculis separate Deo valeant deservire et corpora sua vel corda in omni sanctimonia diligencius custodire.

Section: 073
====================
(73) Item predecessorum nostrorum statuta imitari volentes precipiendo statuimus, quod de peticionibus, que super tabulas fiunt a provisoribus ecclesiarum et ab aliis quibuscumque in civitatibus aut villis, in cimiteriis ac alio loco quocumque, plebanus loci vel rector ecclesie ipsius in quinque festis principalibus, scilicet nativitatis Christi, pasce, Penthecostes et uno festo beate Marie virginis, quodcunque plebanus elegerit, et festo dedicacionis ecclesie et patroni, secundum arbitrium ipsius plebani vel rectoris ecclesie tollet medietatem, diebus vero apostolorum et omnibus aliis festis celebribus, dominicis tantummodo exceptis, tertiam partem tollet, oblaciones autem, que offeruntur super ymagines et [28] ad truncos in ecclesia, porticu et cimiterio, ipse plebanus seu rector ecclesie equaliter dividet cum ecclesia et participet equa sorte, sed de truncis positis extra cimiterium in plateis vel in campis terciam partem ipse plebanus sive rector habeat [29], quociens contingerit ipsos aperiri, quos plebanus claudet sua cera et iurati sua. ne suspicio aliqualis sit utrisque.
Verumtamen, quod in die vel in nocte parasceves offertur ad crucem vel in nocte vel in die pasce, ipse plebanus sive rector ecclesie totaliter tollat contradiccione aliqua postergata.
Cera tamen et lumina ad ymaginem oblata pro luminaribus reserventur.
Commestibilia vero et que bibi possunt plebano sive rectori ecclesie integraliter relinquantur.

Section: 074
====================
(74) Insuper festa apostolorum et ewangelistarum et aliorum sanctorum, prout servata sunt hactenus, sub debita et consueta sollempnitate precipimus observari et specialiter festum Concepcionis virginis gloriose in divinis venerari.

Section: 075
====================
(75) Ceterum interpretaciones dubiorum, que ex dictis statutis nostris poterint cuilibet hesitanti evenire, et absoluciones sentenciarum excommunicacionis necnon relaxaciones interdictorum ac omnem premissorum dispensacionem et penarum mitigacionem ac ipsas penas, quociens et quando necessarium fuerit et vobis expedire videbitur, nobis per [30] presentes litteras reservamus, statutis nostris nichilominus in suo vigore inviolabiliter duraturis.

Section: 076
====================
(76) Preterea, cum propter defectum sigillorum frequencius non apparet de exsecucione processuum, que per iudices a sede apostolica vel a nobis demandentur, idcirco omnibus ecclesiarum rectoribus ac eorum vices gerentibus necnon altaristis precipimus, ut infra duos menses propria sigilla habeant et ad execuciones et ad alia, que ipsis debite demandantur, appendant.

Section: 077
====================
(77) Presencia vero statuta precipimus a vobis omnibus et singulis in violabiliter observari.

Section: 078
====================
(78) Quicumque autem de vobis ipsis aliquid in contrarium fecerit vel attemptare presumpserit ac inobediens fuerit, penam incurrat eo ipso synodalem, quam ad decem marcas puri argenti estimamus.

Section: 079
====================
(79) Et ne ignorandam de predictis statutis pretendere valeatis, vobis omnibus et singulis clericis beneficiatis precipimus, ut copiam ipsorum a vestris archidyaconis vel ipsorum vices gerentibus tempore visitacionis synodi sub pena predicta recipiatis.

Section: explicit
====================
Expliciunt statuta Iohannis episcopi Camynensis anno Domini MCCCLo secundo ipso die dominico, quo canitur Factus est Dominus, et hoc est in octavo die Faustini martiris ac pontificis gloriosi et ...

