<?xml version="1.0" ?>
<root>
    <teiHeader>
        <fileDesc>
            <titleStmt>
                <recordID>Record ID: 0049</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage/>
            <languageNote/>
            <langUsage/>
            <creation>
                <origDate/>
                <dateNotes/>
                <origPlaces/>
                <diocese>Nimes</diocese>
                <province>Narbonne</province>
                <country/>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain/>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>incipit</head>
                <p>﻿(1) Quoniam in sacramentorum collationibus et animarum regimine cautela multiplex et diligentia debet necessario adhiberi: idcirco nos R. miseratione divina Episcopus Nemausensis considerantes non sine cordis dolore simplicitatem et insufficentiam quorumdam presbyterorum nostre diocesis quibus circa curam animarum eis commissam, diverse frequenter questiones et casus periculosi emergunt multipliciter et occurunt, ad instructionem et vite reformationem clericorum et precipue regentium curam animarum in diocesi Nemausensi atque laycorum contra ecclesias et viros ecclesiasticos insurgentium maliciam refrenandam et ad procurandam eorum salutem etiam animarum cum concilio et assensu venerabilium fratrum nostrorum prepositi et capituli Nemausensis, quedam utilia et necessaria sub certis titulis in hoc contenta opere sub compendio notavimus: que de diversis collecta auctoritatibus et statutis aut sunt de jure vel rationi consona atque juri.</p>
            </div>
            <div>
                <head>002</head>
                <p>(2) In hoc igitur opere:</p>
                <p>Primo tractatur de Baptismo</p>
                <p>secundo de penitentia</p>
                <p>tertio de sacramento eucharistie et unctione extrema [1]</p>
                <p>quarto de celebratione missarum</p>
                <p>quinto de veneratione ecclesiarum</p>
                <p>sexto de alienatione rerum ecclesiasticarum et obligatione ipsarum</p>
                <p>septimo de vita et honestate clericorum</p>
                <p>octavo de testamentis</p>
                <p>nono de sepulturis</p>
                <p>decimo de decimis et primiciis</p>
                <p>undecimo de sponsalibus et matrimonio</p>
                <p>duodecimo de sentencia excommunicationis et interdicti et quomodo infirmis absolutionis sit beneficium impendendum</p>
                <p>tertio decimo de perjuriis et penis ipsorum</p>
                <p>quarto decimo de Judeis</p>
                <p>ultimo quedam ponuntur capitula et precepta non habentia speciales titulos seu rubricas.</p>
                <p>Et quia longum esset ad plenum tractare de materiis supradictis ea que pro majori parte ad contentiosam juridictionem et causarum strepitum pertinent, obmittentes, in subsequentibus specialiter tractabimus de hiis que ad regimen ecclesiarum et curam pertinent animarum.</p>
            </div>
            <div>
                <head>003</head>
                <p>(3) Verum quia parum prodest statuta promulgare et mandata fieri nisi ad eorum observationem arceantur improvidi transgressores: ideo nos, predictus episcopus Nemausensis, districte precipimus et mandamus ut clerici nostre diocesis in sacris ordinibus constituti et maxime rectores et ecclesiarum capellani curam habentes animarum, hec statuta, precepta et prohibitiones synodales frequenter legant et diligenter intelligant et observent, ut si super hiis eos delinquere contigerit vel errare, se non possint postmodum per ignorantiam excusare, scituri pro certo quod transgressores hujusmodi pena debita puniemus; et que de infrascriptis fuerint clericis intimanda eis perrectores et parrochiales presbyteros intimentur; et ea que tangunt laycos, eisdem laycis, diversis temporibus et diebus, secundum quod opus fuerit intimentur, et ibi maxime ubi est populi multitudo, ut sic clerici in bonis moribus et honestis actibus informentur et layci ab ecclesiarum et clericorum gravaminibus refrenentur.</p>
                <p>DE BAPTISMO.</p>
            </div>
            <div>
                <head>004</head>
                <p>(4) Quoniam baptismus sacramentorum omnium janua est et etiam fundamentum, merito de ipso hic primitus est tractandum.</p>
                <p>Precipimus itaque ut infans, quamcito natus fuerit, si periculum mortis sibi immineat ita quod presbytero nequeat presentari, a circumstantibus masculis, si presentes fuerint, baptizetur in aqua calida vel frigida, non in alio liquore et in vase mundo ligneo vel lapideo vel quolibet alio, vel si vas haberi non possit fundatur aqua super caput baptizandi et dicantur verba quibus debet aliquis baptizari.</p>
                <p>Si autem masculi presentes non fuerint a circumstantibus feminis baptizetur etiam a patre vel matre si alii non fuerint a quibus valeat baptizari, sed quamdiu alii fuerint a patre vel matre nullatenus baptizetur.</p>
                <p>Et si ex necessitate a patre proprio vel a matre infans fuerit baptizatus, matrimonio inter eos in sua firmitate manente, nulla propter hoc injungetur penitentia baptizanti qui ex hoc debet potius commendari.</p>
            </div>
            <div>
                <head>005</head>
                <p>(5) Si vero malitiose pater vel mater baptizaverit vel in cathecismo seu in confirmatione tenuerit infantem proprium vel infantem uxoris sue ex alio viro procreatum matrimonio, ut dictum est, in suo robore permanente, ad nos transmittatur de tanto excessu a nobis penitentiam suscepturus.</p>
                <p>Si autem casu vel ignorantia illud acciderit non sunt propter hoc in aliquo puniendi.</p>
            </div>
            <div>
                <head>006</head>
                <p>(6) De forma baptismi [2].</p>
                <p>Ne vero propter imperitiam laycorum, infans absque forma debita baptizetur districte precipimus ut presbyteri frequenter et instruant plebem suam ut, cum ex necessitate predicta aliquem baptisari contingerit, hanc formam in traditione ipsius baptismi cum diligentia studeant observare scilicet: ut infantem ter mergendo in aqua baptizans dicat sic: Petre vel Martine, ego baptizo te in nomine Patris et Filii et Spiritus sancti.</p>
                <p>[3] Si tamen una immersio tantum facta fuerit, erit nichilominus baptizatus.</p>
                <p>Et licet proprium nomen infanti non fuerit impositum licet etiam patrinum vel matrinam non habuerit vel dictum non fuerit ego [4], dum tamen infantem in mergendo in aqua a baptizante dictum fuerit: Baptizo te in nomine Patris et Filii et Spiritus sancti [5], erit infans nichilominus baptizatus.</p>
                <p>Item dicimus similiter infantem baptizatum esse si baptisans dixerit Baptizo te in nomine Christi [6].</p>
                <p>Quod tamen non est laycis exprimendum ne a forma predicta statuta per ecclesiam recedatur.</p>
            </div>
            <div>
                <head>007</head>
                <p>(7) De copia aque [7].</p>
                <p>Si tamen tanta copia aque haberi non potest ut infans in ea totaliter mergi possit cum scutella vel cum cipho vel cum alio vase aliqua quantitas aque super infantem effundatur a baptizante et effundendo dicat baptizans: Ego baptizo te in nomine Patris et Filii et Spiritus sancti [8].</p>
                <p>Et erit infans baptizatus.</p>
            </div>
            <div>
                <head>008</head>
                <p>(8) De prohibitione baptismi [9].</p>
                <p>Hec autem supradicta, scilicet quod infans a laycis baptizetur, precipimus innecessitatis articulo observanda: sed necessitate cessante, omnibus laycis baptizandi et etiam clericis nisi fuerint in presbyteros canonice ordinati, cathesismum faciendi, baptizandi aquam in dominicis diebus exorcizandi et mortuos sepeliendi interdicimus potestatem, sustinentes quod subdiaconi et diaconi predicta possint facere ubi sacerdos presens non est vel ea non potest facere et necessitatis articulus noscitur imminere.</p>
                <p>Cum vero secundum formam predictam ex necessitate infans a layco fuerit baptizatus, precipimus, si supervixerit, ut presbytero, quamcitius fieri poterit, presentetur qui inquirat sollicite qualiter fuerit baptizatus; et si formam predictam invenerit non fuisse servatam, faciat cathecismum et baptizet infantem juxta ecclesie formam.</p>
            </div>
            <div>
                <head>009</head>
                <p>(9) Si autem dubitaverit an legitime fuerit baptizatus quia forte baptizans non recordatur ad plenum de verbis in baptismo prolatis, vel circumstantes discordant vel forte infans expositus inventus est juxta ecclesiam vel alibi nec [10] habetur certitudo vel aliud signum utrum sit baptizatus vel non, in his casibus faciat sacerdos cathecismum et baptizet ipsum sub hiis verbis: si baptizatus es non te [11] rebaptizo, sed si baptizatus non es, ego baptizo te in nomine Patris et Filii et Spiritus sancti.</p>
                <p>Sed in tali dubio statur testimonio unius, si plures testes haberi non possunt.</p>
            </div>
            <div>
                <head>010</head>
                <p>(10) De infante mortuo [12].</p>
                <p>Si vero infans a layco baptizatus, mortuus fuerit antequam presbytero presentetur et presbyter dubitaverit an fuerit in baptismo debita forma servata, si de hoc certificari non poterit, in tali dubio infans debet in cimiterio ecclesiastico sepeliri, et idem credimus posse fieri quando expositi juxta ecclesias vel alibi mortui reperiuntur nec de baptismo ipsorum potest haberi aliqua certitudo.</p>
            </div>
            <div>
                <head>011</head>
                <p>(11) De infante exposito invento mortuo [13].</p>
                <p>Si autem in baptismo infantis a layco baptizati et mortui antequam presbytero presentetur, inventum fuerit formam debitam non fuisse servatam vel infantem expositum et mortuum inventum constiterit per scripturam vel per alia signa baptizatum non esse, non debet in cimiterio ecclesiastico sepeliri.</p>
            </div>
            <div>
                <head>012</head>
                <p>(12) Ad hoc si sacerdos infantem invenerit a laycis juxta formam ecclesie baptizatum ita quod non sit de hoc [14] aliquatenus dubitandum, non rebaptizet eum nec faciat cathecismum sed inungat eum in pectore et inter scapulas oleo benedicto sine ilia interrogatione: [15] abrenuncias etc… dicendo: ego te lineo [16] etc.</p>
                <p>[17] Tutius enim est, licet non necessarium, quod fiat predicta unctio in hoc casu; inungat etiam eum chrismate sacro in vertice dicendo orationes que dicuntur post baptismum et faciendo alia que post baptismum consueverunt fieri sicut in libris baptismalibus continetur.</p>
                <p>Si vero infanti pro baptismo ad presbyterum apportato non potest propter mortis periculum secure fieri cathecismum, baptizet eum presbyter incontinenti, dimisso cathecismo et inungat eum oleo benedicto et chrismate sacro et alia faciat [18] que faciunt post baptismum sicut superius continetur.</p>
            </div>
            <div>
                <head>013</head>
                <p>(13) De patrinis [19].</p>
                <p>Prohibemus autem districte ne in patrinum admittatur aliquis regularis nec aliquis alius qui excommunicationis vel interdicti est sententia ligatus, vel qui non est confirmatus.</p>
                <p>Tamen si aliquis de predictis patrinus fuerit non nocet aliquid baptizato, precipientes ut in cathecismo et baptismo et confirmatione unus tantummodo sit patrinus hoc est unus in quolibet sacramento.</p>
            </div>
            <div>
                <head>014</head>
                <p>(14) De unctione olei loco christmatis [20].</p>
                <p>Si vero per negligentiam sacerdotis vel per errorem infantem inungi contingerit oleo loco crismatis nichil propter hoc iteretur sed caute suppleatur quod incaute fuerat pretermissum, id est illa unctio fiat crismatis tantum que per negligentiam vel errorem fuerat pretermissa.</p>
                <p>Si autem crismate loco olei inunctus fuerit baptizandus, nichil propter hoc iteretur nec fiat unctio olei pretermissa quia in crismate, quod ex oleo fit et balsamo, oleum continetur.</p>
            </div>
            <div>
                <head>015</head>
                <p>(15) De fontibus [21].</p>
                <p>Districte etiam precipimus ut fontes cooperti, mundi et nitidi teneantur, et quod crisma et oleum sacrum sub fideli custodia, clavibus adhibitis teneantur, precipientes ut singulis annis in ebdomada sancta, presbyteri parochialium ecclesiarum per se ipsos aut dyacones aut subdyacones vel clericos adultos crisma novum et oleum a nobis vel ab archipresbyteris nostris suscipiant sicut est consuetum.</p>
                <p>Sed antequam novum crisma et oleum suscipiant vetus crisma et oleum effundant infra fontes ecclesie baptismales et ampullas suas diligenter abluant in eisdem, et de novo crismate et oleo per totum annum inungant pueros baptizandos.</p>
                <p>Et si forte contigerit, oleum vel crisma deficere, incontinenti mittant pro crismate et oleo ad archipresbyteros, et si ab eis habere non possunt vel absque periculo expectare et si aliquid residui fuerit, admisceant presbyteri illi residuo crismatis vel olei aliud oleum non consecratum, et ex eis unctiones faciant supradictas.</p>
            </div>
            <div>
                <head>016</head>
                <p>(16) Si sacerdos pro baptismo vel penitentia fuerit requisitus [22].</p>
                <p>Districte autem precipimus, et sub pena excommunicationis officii et beneficii, mandamus, ut quocumque tempore, et quacumque hora diei et noctis, sacerdos pro baptismo vel penitentia fuerit requisitus, omni occasione et mora postposita, ad conferendum ea exibeat liberaliter se paratum.</p>
                <p>(16) Si autem filium uxoris tue quem de alio viro generavit aliqua mulier in confirmatione tenuerit seu baptismo, illa mulier est commater uxoris tue et non tua et ideo, mortua uxore tua talem commatrem ejus habere poteris in uxorem.</p>
                <p>Idem est si filius tuus ab aliquo suscipiatur quem genuisti de alia muliere et ita in hoc casu aliquis poterit duas commatres habere in uxores et aliqua duos compatres unum post alium in maritos.</p>
            </div>
            <div>
                <head>017</head>
                <p>(17) De capullis [23].</p>
                <p>Verumptamen si propriam capullam propter paupertatem, vel aliam quamcumque causam, non habuerit, vel habere nequiverit baptizandus, capulla, cum qua etiam alius fuerit baptizatus, quam sacerdos pauperibus precipue gratis exhibeat, baptizetur.</p>
            </div>
            <div>
                <head>018</head>
                <p>(18) De muliere laborante in partu [24].</p>
                <p>Si vero muliere in partu laborante infans extra ventrem matris caput tantum emiserit, et in tanto periculo infans positus nasci nequiverit, infundat aliqua de obstetricibus aqua ter super caput infantis dicens Ego te baptizo in nomine Patris, et Filii et Spiritus sancti [25] et erit baptizatus.</p>
            </div>
            <div>
                <head>019</head>
                <p>(19) De muliere in puerpuerio decedente.</p>
                <p>[26] Postremo quia frequenter contingit mulierem in puerperio descedere [27], et partus in maternis visceribus adhuc creditur esse vivus: ex quo pro certo mulierem mortuam esse constiterit si partum credant vivere obstetrices, aperiatur mulier per aliquem vel aliquam, sine mora, ut partus, si vivus fuerit, baptizetur.</p>
                <p>Et ut quilibet ad hec se exhibeat promptiorem, quicumque aperiendo taliter mulierem partum procuraverit baptizari, in remissionem sibi profficiat peccatorum; et hoc per ecclesias annis singulis publicetur.</p>
                <p>Si autem partum cum matre simul mori contigerit, sine apertione mulier in cimiterio ecclesiastico tumuletur.</p>
            </div>
            <div>
                <head>020</head>
                <p>(20) Penitentia est, ut ait Ambrosius, mala preterita plangere, et plangenda iterum non committere.</p>
                <p>Omnis autem vere penitens debet dolorem habere de peccatis commissis, et voluntatem et propositum iterum non peccandi.</p>
                <p>Sunt enim in penitentia tria principaliter necessaria, videlicet: cordis contritio, oris confessio, si confitens potest loqui, et operis satisfactio juxta posse alioquin non est vera penitentia sed simulata potius, atque ficta.</p>
                <p>Confessio vero est, coram sacerdote, vera declaratio seu revelatio peccatorum.</p>
                <p>Et quia post lapsum peccati necessaria penitentia vera est ad salutem, statutum est quod omnis utriusque sexus fidelis, postquam ad annos discretionis pervenerit, omnia sua peccata, solus confiteatur fideliter, saltem semel in anno, proprio sacerdoti, et injunctam sibi penitentiam studeat pro viribus adimplere.</p>
                <p>Quod et de clericis, scilicet confiteantur proprio sacerdoti, in cujus parochia commorantur; districte precipimus observari alioquin, vivens, sive clericus fuerit, sive laycus, ab ingressu ecclesie arceatur, et moriens, christiana careat sepultura.</p>
                <p>Et hoc salutare statutum publice in ecclesiis annis singulis proponatur.</p>
            </div>
            <div>
                <head>021</head>
                <p>(21) De licentia confessionis [28].</p>
                <p>Si quis autem clericus vel laycus, alieno sacerdoti justa de causa voluerit sua confiteri peccata, licentiam postulet prius, et obtineat a proprio sacerdote; precipientes districte, ne aliquis presbyter super hoc requisitus, presumat alicui maliciose licentiam hujusmodi denegare.</p>
                <p>Notandum est tamen, quod in quinque casibus, sine licentia proprii sacerdotis, potest aliquis alieno presbytero confiteri.</p>
                <p>Primus est, cum episcopus hoc alicui specialiter delegavit.</p>
                <p>Secundus cum quis peccat in aliena parrochia, et de illo peccato sacerdoti illius parochie confitetur.</p>
                <p>Tertius si causa domicilii, se duxerit ad aliam parochiam transferendum.</p>
                <p>Quartus cum est vagabundus.</p>
                <p>Quintus cum imminet sibi periculum mortis, et non potest habere proprium sacerdotem, in quo casu possit etiam layco confiteri.</p>
                <p>Verum quia valde periculosum est moram facere in peccato, precipimus quod parochiales presbyteri frequenter moneant plebes suas, ut ad confessionem veniant quamcito poterunt post commissum peccatum, et hoc propter incertitudinem hore mortis; item quia in extrema egritudine vix potest aliquis de peccatis nedum penitere , sed etiam cogitare, quia, ut ait Jeronimus, cum egritudine opprimeris, vix aliud potes cogitare quam sentis, et illuc rapitur intentio mentis ubi est vis doloris.</p>
            </div>
            <div>
                <head>022</head>
                <p>(22) De accusatione [29].</p>
                <p>Debet autem confitens se ipsum accusare, non alium, nec personam nominatim exprimere cum qua peccavit, nec sacerdos querere nisi peccati circumstantia talis esset, quod aliter non posset confiteri peccatum: ut si cognovit matrem, filiam, sororem vel hujusmodi, quia non posset se ipsum aliter liberare.</p>
                <p>Item non debet confiteri per nuncium, nec per scripturam, sed viva voce, ore proprio, et presentialiter, ut qui per se peccavit, per se ipsum confiteatur et erubescat.</p>
                <p>Item non debet confiteri verbis, vel nominibus peccatorum seu criminum palliatis, sed quodlibet peccatum suo proprio nomine quantumcumque turpi, exprimat, et etiam circumstantias quantumcumque turpes, ut sic tota peccati sanies expellatur.</p>
                <p>Debet etiam confiteri singula peccata que commisit, distincte et separatim, non confuse nec etiam in transcursu.</p>
            </div>
            <div>
                <head>023</head>
                <p>(23) De surdis, cecis et mutis [30].</p>
                <p>Si qui vero confitentium surdi fuerint, ceci, vel muti: inducat eos presbyter, prout melius poterit, ad contritionem et penitentiam, verbis, nutibus, atque signis.</p>
            </div>
            <div>
                <head>024</head>
                <p>(24) Nullus presbyter recipiat parochianum alterius ad confessionem [31].</p>
                <p>Nullus autem presbyter, vel sacerdos secularis, vel regularis, cui a nobis animarum cura commissa non fuerit, parochianum alterius ad confessionem recipiat, etiam de licentia proprii sacerdotis, absque nostra licentia, et assensu, nisi necessitatis articulo imminente, aut parochiali sacerdote in egritudine constituto, vel nisi tanta esset, parochianorum multitudo, quod ad confessiones audiendas parochialis sacerdos sufficere non valeret; quia concedimus quod tunc possit de licencia proprii sacerdotis.</p>
            </div>
            <div>
                <head>025</head>
                <p>(25) Ubi debet confessiones audire [32].</p>
                <p>Districte vero precipimus quod illi qui confessiones audierint in loco patenti audiant confitentes, non in occulto, et precipue si fuerint mulieres.</p>
            </div>
            <div>
                <head>026</head>
                <p>(26) Nullus in faciem respiciat confitentes [33].</p>
                <p>Habeat autem sacerdos sollicitudinem diligentem, ne, dum audit confessionem, in facie respiciat confitentem, precipue mulierem: sed si capam inductam habeat, capucium, in capite vestitum teneat, et etiam inclinatum.</p>
                <p>Et si peccatum orribile intellexerit, non spuat, non faciem nec caput avertat, seu retorqueat [34] huc et illuc, aut signum aliquod, aut nutum faciat, nec aliquod verbum proferat, propter quod abhominari peccatorem, vel peccatum videatur, ne peccator rubore confusus seu verecundia, peccata reliqua, vel similia sibi timeat revelare.</p>
            </div>
            <div>
                <head>027</head>
                <p>(27) Cum vero peccator primo ad sacerdotem venerit, querat ab eo, si non sit sibi notus, utrum sit parochianus ejus, et si dixerit quod non, querat ab eo utrum venerit de licentia proprii sacerdotis; et si responderit, quod non, dicat ei: frater non debeo te audire, vade ad tuum sacerdotem [35].</p>
                <p>Et si sit parochianus ejus, vel venerit de licentia proprii sacerdotis vel episcopi: querat primo ab ipso utrum aliqua excommunicationis vel interdicti sententia sit ligatus.</p>
                <p>Et si dixerit quo sic, dicat ei: frater non audiam te, nisi prius fueris absolutus [36] et si occulte fuerit excommunicatus, occulte dicat ei; si autem publicum fuerit eum excommunicatum esse publice sibi penitentiam denegabit, quia nullus excommunicatus, vel interdictus debet recipi ad penitentiam, nisi prius faciat se absolvi.</p>
            </div>
            <div>
                <head>028</head>
                <p>(28) Si vero dixerit se non esse excommunicatum, vel interdictum, debet eum primo interrogare presbyter, utrum sciat Pater noster [37], Credo in Deum [38], Ave Maria [39], et si nesciat, moneat eum ut addiscat.</p>
                <p>Deinde moneat eum familiariter ac benigne, ut omnia peccata sua confiteatur humiliter, nec ob verecundiam celet aliquid vel timore, quia non est homini locuturus sed Deo, cujus personam ipse presbyter representat, qui non vult mortem peccatoris, sed ut magis convertatur, et vivat, dicendo sibi quod et ipse sacerdos peccator est, et quod ipse confitens non potest tot, et tanta commisisse peccata, quin alii majora et plura commiserint, et quod illi, qui bene penitent, magis postea diliguntur a Deo, sicut patet in Beato Petro, Paulo et Latrone, et Maria Magdalena, et multis aliis: et quod tota celestis curia gaudet de penitentia peccatoris, quia gaudium est angelis Dei super uno peccatore penitentiam agente.</p>
                <p>Dicat etiam frater confitere, quia homines sumus, et sine peccato in hoc mundo esse non possumus.</p>
                <p>Nam si vere confessus fueris, et contritus, et proponis amplius non peccare, Deus sine dubio remittet tibi culpam, et ego te auctoritate Dei absolvam a pena.</p>
                <p>Si autem nolueris confiteri in hac vita, confitebis in alia, invitus, in conspectu omnium (angelorum et amicorum et inimicorum, et damnaber [40] is in perpetuum. [41]</p>
            </div>
            <div>
                <head>029</head>
                <p>(29) Deinde confessionem ejus audiat diligenter, qua audita, incipiat interrogare si vult alia peccata dicere, sollicitando eum, ut cogitet studiose ne peccatum aliquod pretermittat, quia si dimidiaret dividendo peccata inter diversos sacerdotes, vel celando, aut obmittendo scienter aliquod peccatum mortale, sibi talis penitentia vel confessio non prodesset.</p>
                <p>Et si peccator dixerit se alia non habere confiteri incipiet interrogare ordinate et discrete confitentem, ita quod interrogationibus faciendis, ad peccata specialia, vel speciales circumstantias, non descendat: quia multi forte post multas interrogationes peccarent in hiis, que nescirent alias cogitare.</p>
            </div>
            <div>
                <head>030</head>
                <p>(30) De temptatione [42].</p>
                <p>Interroget igitur sacerdos confitentem, si aliquando temptetur ad peccatum aliquod faciendum, et qua temptatione, et qualiter temptationi resistat, et sic indirecte forte aperiet peccatum suum, quod celabat confitens.</p>
                <p>Item interroget si exerceat officium aliquod, et si dixerit quod sic, interroget de circumstantiis pertinentibus ad officium quod dixerit se habere.</p>
            </div>
            <div>
                <head>031</head>
                <p>(31) De regularibus [43].</p>
                <p>Si regularis fuerit, interroget eum specialiter de tribus substantialibus regule, videlicet an obediat in omnibus licitis et honestis suo superiori, et an sit proprietarius, et an custodiat castitatem.</p>
                <p>Item de simonis, utrum receptus fuerit pecunia mediante, vel consenserit quod aliquis alius reciperetur per symoniam.</p>
                <p>Item an loquatur in locis prohibitis, et horis indebitis, et utrum in capitulo resistat, vel contradicat maliciose, cum est aliquid ordinandum, vel aliquid faciendum.</p>
            </div>
            <div>
                <head>032</head>
                <p>(32) De clericis [44].</p>
                <p>Circa clericos seculares, interroget utrum commiserint symoniam pro se ipsis, vel pro aliis, seu alii pro ipsis.</p>
                <p>Item de mercatura, et aliis que pertinent ad avaritiam vel cupiditatem.</p>
                <p>Item de dilapidatione, si habeat beneficium ecclesiasticum, et utrum de pecunia de rebus ecclesie adquisita emerit aliquas possessiones nomine proprio, vel nomine consanguineorum suorum, et utrum bona ecclesiastica expenderit in usus licitos et honestos.</p>
                <p>Item utrum intersit divinis officiis, nocturnis pariter et diurnis, precipue in ecclesia in qua est prelatus.</p>
                <p>Item de irregularitate.</p>
                <p>Item de ludo alearum, et taxillorum.</p>
            </div>
            <div>
                <head>033</head>
                <p>(33) De principibus et militibus [45].</p>
                <p>Circa principes, castellanos, et milites, et eorum baiulos interroget, an fecerint vel fieri fecerint constitutiones seu precepta contra ecclesiasticam libertatem, et an bene reddiderint justitiam cuilibet conquerenti, et an homines sibi subditos gravaverint indebitis talliis, collectis, toutis vel questis.</p>
                <p>Item de rapinis.</p>
            </div>
            <div>
                <head>034</head>
                <p>(34) De mercatoribus [46] Circa mercatores scilicet burgenses et alios ministrales querat sacerdos de mendacio dolo et usura, pignoribus et baratis, et de injustis ponderibus, et mensuris.</p>
            </div>
            <div>
                <head>035</head>
                <p>(35) De agricultoribus [47].</p>
                <p>Circa agricolas, interroget de furto, maxime circa decimas, et primicias, tributa, census, quartos et tascas, et de erradicatione terminorum, et de occupatione aliarum terrarum.</p>
                <p>Item de talis, et incendiis.</p>
            </div>
            <div>
                <head>036</head>
                <p>(36) De mercenariis [48].</p>
                <p>Circa mercenarios, bubulcos, servientes, pastores, et similes personas, querat sacerdos, an fideliter custodiant res dominorum suorum, et utrum fideliter se habeant in operibus, et serviciis sibi impositis.</p>
            </div>
            <div>
                <head>037</head>
                <p>(37) Item interroget quemlibet confitentem prout secundum conditionem persone viderit faciendum, scilicet de perjurio, invidia, odio, detractione, superbia, et utrum injuste habeat rem, seu detineat alienam.</p>
            </div>
            <div>
                <head>038</head>
                <p>(38) De adulteris et incestu [49].</p>
                <p>Item de fornicatione, adulterio et incestu.</p>
                <p>Et si dixerit, se peccatum incontinentie commisisse, querat utrum peccaverit cum monacha consecrata vel non consecrata, vidua, virgine, seu corrupta, Christiana, Judea vel Saracena, et utrum in loco sacro, vel non sacro, et an diebus Dominicis vel festivis, et temporibus jejuniorum, et utrum unam cognoverit, vel plures, et quotiens; et an in hiis peccatis vel aliis alios juverit, vel induxerit ad peccandum, ut sic omnibus, cum diligentia, inquisitis et consideratis peccatoris circumstantiis et peccati, intelligat sacerdos quale debeat peccatori prebere consilium, et cujusmodi remedium adhibere, querendo ab ipso an proponat amplius non peccare, et agere condignam penitentiam de commissis; et si respondeat se a peccatis abstinere non posse, vel nolle, vel quod [50] a quibusdam abstinere vult, et [51] in aliquibus remanere, ejus confessionem debet sacerdos nichilominus audire, et ei de peccatis confessis consilium exibere: sed antequam ei det consilium, sibi exprimat diligenter quod, si totum mundum suus esset, et [52] pauperibus erogaret, et in pane, et aqua jejunaret toto tempore vite sue, nichil sibi proficeret ad vitam eternam habendam, quamdiu in peccato commisso remanebit, vel voluntate et proposito peccatum iterum committendi: nec ipse sacerdos eum absolvere potest ab aliquo peccato, nisi de omnibus peniteret et haberet propositum iterum non peccandi et hoc sepius dicat ei, monendo ipsum dulci, pio, ac suavi eloquio, ut de omnibus peniteat, et abstineat in futurum, et exprimendo ipsi timorem de die judicii, et penas perpetuas quas in inferno, nisi veram egerit penitentiam, perpetuo sustinebit.</p>
            </div>
            <div>
                <head>039</head>
                <p>(39) Si autem ad veram confessionem, et penitentiam ipsum inducere nequiverit, debet ei de peccatis confessis in hunc modum consilium exhibere: [53] Frater, dico tibi et consulo, quod jejunes, ores et helemosinas facias et alia bona et dicat etiam ei, quod licet predicta bona que ipse sibi pro peccatis confessis consulit facienda, non sunt ei fructuosa ad vitam eternam habendam, cum in peccato commisso remaneat vel voluntate peccandi; ea tamen sibi consulit facienda, ut per ipsa bona que faciet, dignetur Dominus cor ejus ad veram penitentiam illustrare, et ne diabolus in eo tantam habeat potestatem, quantam haberet, si mala continue exerceret.</p>
                <p>Et facta generali confessione, scilicet Confiteor Deo etc.</p>
                <p>[54] non absolvat eum a peccatis, sed dicat ei quod recedat et faciat juxta consilium sibi datum.</p>
                <p>Dicat etiam ei quod non recipiat corpus Christi quamdiu in peccato remanebit commisso, vel voluntate, et proposito peccatum iterum faciendi.</p>
                <p>Caveat tamen sacerdos quantum poterit, ne inducat in desesperationis periculum confitentem.</p>
            </div>
            <div>
                <head>040</head>
                <p>(40) Si autem de omnibus confitetur, et penitet et proponit in posterum abstinere, consideret sacerdos [55], an tale peccatum inter alia confessus fuerit, propter quod ad episcopum mittendus sit.</p>
                <p>In quo casu ad episcopum ipsum mittat, si potest: sin autem, imponat sibi penitentiam de illo peccato et de aliis peccatis confessis, consideratis etiam peccatoris circumstantiis, et peccati et licet secundum canones pro quolibet mortali peccato septennis esset regulariter penitentia injungenda, sacerdos tamen imponat majorem vel minorem, prout secundum quantitatem peccati, et contritionem et qualitatem peccatoris, saluti ejus viderit expedire.</p>
            </div>
            <div>
                <head>041</head>
                <p>(41) Qualiter penitentia est injungenda [56].</p>
                <p>Ut autem possit sacerdos contraria contrariis curare, imponat penitentiam ipsi peccatori per contrarium respondentem; ut si peccavit per superbiam, injungat ei orationem et suadeat humilitatem.</p>
                <p>Si autem per avaritiam, injungat elemosynarum largitatem.</p>
                <p>Si per gulositatem vel nimiam comestionem, abstinentiam ciborum.</p>
                <p>Si peccavit per luxuriam, injungat ei jejunium et orationem, peregrinationem, disciplinas et alias carnis macerationes.</p>
            </div>
            <div>
                <head>042</head>
                <p>(42) Si tamen talis luxuriosus, senex, et dives fuerit, et dixerit se jejunare non posse, aggravabit eum sacerdos orationibus et elemosynis, et relevabit jejuniis.</p>
                <p>Si autem peccator fragilitatem corporis alleget, et recuset recipere asperitatem penitentie quam sacerdos vult sibi imponere, debet sacerdos primo inducere ipsum ut animum habeat paratum ad omnem satisfactionem, ostendendo sibi magnitudinem peccatorum, que sibi confessus est, et quot et quanta bona perdiderit, propter illa peccata que commisit, que omnia recuperabit per penitentiam.</p>
            </div>
            <div>
                <head>043</head>
                <p>(43) Si vero non potest eum inducere ad penitentiam pro suo arbitrio sibi imponendam, imponat ei talem satisfacionem, seu penitentiam cum voluntate ipsius peccatoris, quam inde similiter possit et vellit portare, ne forte postea peccet deterius, ipsam penitentiam infringendo et imposita penitentia, et facta generali confessione, scilicet Confiteor Deo etc.</p>
                <p>[57] dicat presbyter sic: Ego injungo tibi talem penitentiam pro peccatis que confessus es [58], et ponens manus super caput ipsius, dicat: Indulgentiam, absolutionem et remissionem omnium peccatorum tuorum tribuat tibi omnipotens et misericors Deus: et ego te absolvo auctoritate Domini nostri Jesu Christi, et beatorum apostolorum Petri et Pauli, et officii mihi commissi, ab hiis peccatis que confessus es, et aliis oblitis [59].</p>
                <p>Item dicat ei quod si reduceret aliqua alia peccata postea ad memoriam, que non fuerit confessus, rediret ad eum, et confiteatur.</p>
            </div>
            <div>
                <head>044</head>
                <p>(44) Sacerdos non debet infirmis injungere penitentiam [60].</p>
                <p>Circa infirmos non est taliter procedendum, quia eis non debet sacerdos penitentiam injungere, sed tantum innotescere, sive declarare dicendo sic, cum ejus peccata audiverit: [61] Si tu esses sanus, pro tot peccatis que commisisti, et confessus es, deberes tot annis penitere, sed quia tu es infirmus, non impono tibi penitentiam, sed injungo tibi quod si de hac infirmitate mori contigerit, facias dari tantum pauperibus vel piis locis, loco predicte penitentie, vel facias missas celebrari, vel hoc vel illud fieri.</p>
                <p>Si tamen convalueris, injungo tibi penitentiam talem.</p>
                <p>Et hiis dictis, imponat manum super caput ejus, et eum absolvat a peccatis sicut supra dictum est de sano.</p>
            </div>
            <div>
                <head>045</head>
                <p>(45) Quomodo debet facere sacerdos si petit sacerdotem infirmus [62].</p>
                <p>Si vero infirmus petiit sacerdotem pro penitentia recipienda, vel aliqua alia signa penitentie fecerit, et interim dum sacerdos veniret, obmutuit infirmus, vel factus est amens, vel freneticus, sacerdos veniens, sive ad nutum infirmi, sive ad testimonium eorum qui audierunt ipsum petentem penitentiam vel presbyterum, vel alia signa penitentie facientem, debet ei quidquid humanitatis et consolationis poterit impendere, absolvendo ipsum et reconciliando, orationes dicendo, et crucis obsculum [63] crux [64] si presens ibi fuerit, sibi dando.</p>
            </div>
            <div>
                <head>046</head>
                <p>(46) Qualiter debet absolvi infirmus [65].</p>
                <p>Qualiter autem absolvi debeat infirmus vel in mortis articulo constitutus per proprium sacerdotem, vel per alium, si proprius sacerdos haberi non possit, infra in tractatu de sententia excommunicationis continetur.</p>
            </div>
            <div>
                <head>047</head>
                <p>(47) De peccatis quibus nullus potest vere penitere [66].</p>
                <p>Sane considerandum est diligenter, quod quedam sunt peccata de quibus nullus potest vere penitere, nisi restituat, vel emendet, si potestatem habeat emendandi, videlicet rapina, furtum, sacrilegium, incendium, usura, et indebita extorsio tallie, queste,vel toute.</p>
                <p>Item retentio census quarti et quinti, contra voluntatem dominorum quibus debentur.</p>
            </div>
            <div>
                <head>048</head>
                <p>(48) De dampnis datis [67].</p>
                <p>Item dampna data contrajustitiam, et generaliter cujuslibet aliene rei scienter indebita detentio.</p>
                <p>Et hiis omnibus precipiendum est penitenti quod incontinenti satisfaciat juxta posse.</p>
                <p>Et si peccata occulta fuerint, occulte precipiendum est confitenti; et talis occulta restitutio fieri debet per ipsum [68] sacerdote vel per aliquam personam religiosam, suppresso nomine penitentis.</p>
                <p>Si autem penitens non habet rem quam debet restituere, neque mobilia vel etiam immobilia, unde commode incontinenti satisfacere possit, vellicet habeat, non est tamen presens nec esse potest ille cui est restitutio facienda, et appareat vere penitens et contritus, et proponat satisfacere cum poterit, ei penitentia injungatur.</p>
                <p>Et si talis fuerit infirmus, precipiat suis heredibus, quod de illis satisfaciant pro eodem, si de illa infirmitate contigerit ipsum mori.</p>
            </div>
            <div>
                <head>049</head>
                <p>(49) De restitutione [69].</p>
                <p>Omnibus autem penitentibus sanis, vel infirmis, qui tenentur aliis restitutionem facere, seu emendam, est sollicite intimandum, quod non excusantur, nee liberantur ab illo peccato, precipiendo suis heredibus quod restitutionem pro ipsis faciant, vel emendam, nisi ipsi principales raptores, usurarii, fures, seu alienarum rerum illiciti detentores, in toto vel in parte restitutionem incontinenti faciant vel emendam, si eam facere possunt commode, sicut superius continetur.</p>
            </div>
            <div>
                <head>050</head>
                <p>(50) Tenetur enim raptor seu aliene rei detentor ad restitutionem; tenentur etiam heredes ejus quantum hereditas ipsius sufficere potest, si ad restituendum necessaria fuerit hereditas tota.</p>
            </div>
            <div>
                <head>051</head>
                <p>(51) Tenentur etiam ad restitutionem omnes illi qui scienter rem raptam vel alienam emerint cum mala fide, scilicet animo sibi retinendi et non voluntate nec proposito restituendi eam domino suo, nec taliter ementes possunt recuperare seu petere pretium quod dederunt pro ipsa, nec possunt recuperare seu retinere expensas, si quas fecerunt, ipsam rem custodiendo vel meliorando, et hoc propter malam fidem, quam habuerunt emendo.</p>
            </div>
            <div>
                <head>052</head>
                <p>(52) Debet etiam restitui res aliena seu rapta, non deteriorata: sed si deteriorata fuerit, vel casu fortuito perierit, vel restitui non potest, restituatur integre tantum quantum valebat cum omni utilitate quam consecuti sunt ex re ipsa, si cum mala fide, ut dictum est, pervenerit ad eosdem.</p>
            </div>
            <div>
                <head>053</head>
                <p>(53) Sed facta restitutione integraliter ab uno, ceteri liberantur quantum ad restitutionem domino faciendam, sed nichilominus debent agere penitentiam juxta arbitrium sacerdotis, quia rem alienam fraudulenter et invito domino tenuerunt.</p>
                <p>Facienda est restitutio domino rei, vel ejus heredibus, si poterunt inveniri; sed si diligenter inquisiti et expectati, non inveniuntur vel ignorantur, tunc, cum consilio sacerdotis penitentialis, res illa distribuatur in pias causas, et maxime in pauperum substentationem, pro anima illius cujus fuerit res illa.</p>
            </div>
            <div>
                <head>054</head>
                <p>(54) Verum si persona scitur cui est solutio, vel restitutio facienda, sed tamen est in remotis partibus nec speratur quod debeat redire, mittatur ei si commode potest fieri, et secure; alioquin, pro anima ejus, cum consilio ecclesie pauperibus errogetur et hoc fiat [70] si res sit modica que restitui debet sed si res magni valoris fuerit debet mitti in expensis detentoris ad illum absentem cui est restitutio facienda.</p>
            </div>
            <div>
                <head>055</head>
                <p>(55) De rebus inventis [71].</p>
                <p>Qui vero [72] invenit pecuniam vel aliam rem in via vel alibi, debet eam reddere illi qui eam perdidit, si eum poterit invenire; et si nescitur cujus fuerit, publicetur per sacerdotes in ecclesiis et in locis in quibus est inventa; et si [73] diu expectatus, non invenitur cujus fuerit, cum consilioecclesie, pauperibus, pro anima illius cujus fuerit, erogetur.</p>
            </div>
            <div>
                <head>056</head>
                <p>(56) Si autem aliquis voluntarius, et causa cupiditatis, aliqua in ludo lucratus fuerit, quod restituat, sibi est in penitentiali judicio injungendum.</p>
            </div>
            <div>
                <head>057</head>
                <p>(57) Caveat autem omnino sacerdos, ne verbo, aut signo, aut alio quolibet modo prodat seu revelet aliquatenus peccatorem; sed si prudentiori consilio indigent, illud absque expressione ulla persone caute requirat, quoniam, qui peccatum in penitentiali judicio detectum sibi vel dictum presumpserit revelare, non solum modo deponetur, verum etiam in artum monasterium detrudetur ad perpetuam penitentiam peragendam.</p>
            </div>
            <div>
                <head>058</head>
                <p>(58) Quod nomina illorum qui confitentur scribantur [74].</p>
                <p>Precipimus autem quod nomina illorum omnium qui peccata sua confessi fuerint, scribantur singulis annis a propriis cappellanis qui confessiones audierunt eorumdem, ut de ipsis possint laudabile testimonium perhibere.</p>
            </div>
            <div>
                <head>059</head>
                <p>(59) De medicis [75].</p>
                <p>Item precipimus medicis corporum, ut infirmos ante omnia moneant et inducant, quod medicos advocent animarum ut, postquam fuerit infirmo de spirituali salute provisum, ad corporalis medicine remedium salubrius procedatur.</p>
                <p>Et si quis medicorum hoc non servaverit, supponatur ecclesiastico interdicto, quousque super [76] hoc satisfacerit competenter; sub intimatione anathematis eisdem medicis prohibentes ne quis eorum aliquid pro corporali salute infirmo suadeat, quod in periculum anime convertatur.</p>
            </div>
            <div>
                <head>060</head>
                <p>(60) De confessoribus eligendis [77].</p>
                <p>Concedimus autem ex gratia, ut sacerdotes et rectores parochialium ecclesiarum nostre dyocesis alios sacerdotes ejusdem dyocesis vel alterius dyocesis, si viciniores fuerint suis ecclesiis sibi possint eligere confessores, prout saluti animarum suarum viderint expedire, et precipue archidiacones, archipresbyteros, fratres minores et predicatores, quibus scilicet fratribus, licentiam concedimus ut confessiones clericorum et laycorum nostre dyocesis, possint audire, et eis injungere penitentias salutares; precipientes quod nomina ipsorum, quorum confessiones in Quadragesima et in Adventu Domini audierint, dicant vel in scriptis reddant parochialibus sacerdotibus, ut de parochianorum suorum penitentiis valeant esse certi.</p>
                <p>Volumus autem et precipimus quod quando dicti fratres, causa confessionis audiende accesserint ad infirmos, de salute animarum ipsorum tractent cum parochialibus sacerdotibus, prout viderit expedire.</p>
            </div>
            <div>
                <head>061</head>
                <p>(61) De commutationibus jejuniorum [78].</p>
                <p>Ceterum licet sacerdotes possint facere commutationes jejuniorum vel alterius penitentie ab ipsis imposite circa parochianos suos, discrete tamen, et propter justam causam, votorum tamen commutationes per eos fieri prohibemus sine nostra licentia speciali, quia in eis est cum majori providencia procedendum.</p>
            </div>
            <div>
                <head>062</head>
                <p>(62) De votis emitendis [79].</p>
                <p>Districte etiam prohibemus ne aliquis sacerdos penitentialis inducat aliquem confitentem ad votum emittendum seu promissionem faciendam de non committendis peccatis, et maxime de illis que non possunt de facili evitari, sicut quidam presbyteri faciunt aliquando hec fieri indiscrete.</p>
                <p>Nam contra votum, seu promissionem peccando dupliciter fiunt rei et culpabiles apud Deum, et ideo sunt gravius puniendi.</p>
            </div>
            <div>
                <head>063</head>
                <p>(63) Isti sunt casus ad episcopum pertinentes.</p>
                <p>Si quis confitebitur se credere hereticam pravitatem.</p>
                <p>Item symoniacus quocumque modo commiserit symoniam.</p>
                <p>Item clerici qui excommunicati majori excommunicatione vel interdicti aut suspensi, ante absolutionem divina officia principaliter celebrarunt, scilicet missam cantando, evangelium, epistolam, vel alias horas canonicas dicendo et faciendo principaliter officium suum in ecclesia.</p>
                <p>Item clerici per saltum promoti aliquo ordine pretermisso.</p>
                <p>Item clerici, qui ab alieno episcopo se fecerint ordinari, nostra licentia non obtenta.</p>
                <p>Item incendiarii.</p>
                <p>Item illi qui suos filios occiderunt studiose, vel etiam negligenter.</p>
                <p>Item illi qui tractaverunt in malos usus eukaristiam sive crisma.</p>
                <p>Item illi qui, facto, verbo, consensu vel alio modo, homicidium perpetrarunt.</p>
                <p>Item sacrilegi, et violatores ecclesiarum.</p>
                <p>Item illi qui luxuriam expleverunt cum matre, sorore, vel aliqua consanguinea sua, vel uxore fratris, vel cum sanctimoniali consecrata vel non consecrata.</p>
                <p>Item illi qui in ecclesiis luxuriam commiserunt.</p>
                <p>Item illi qui cum Judea, Saracena, vel bruto animali coire ausu nefario presumpserunt.</p>
                <p>Item mulier que de adulterio concepit infantem quem maritus ejus credit esse suum, propter quem legitimi liberi fraudentur hereditate paterna.</p>
                <p>Item illi qui mulieribus aliquid faciunt, propter quod fecerunt abortivum et mulier etiam si hoc fecerit vel sibi procuraverit fieri, transmittatur.</p>
                <p>Item illi qui contra aliquos tulerunt falsum testimonium in aliquibus causis.</p>
                <p>Item illi qui, contractis sponsalibus cum aliquibus prestito juramento et non dissolutis postmodum, contrahunt cum aliis sponsalia vel matrimonium, contra juramentum prius prestitum temere veniendo.</p>
                <p>Item illi qui excommunicati vel nominatim interdicti a quocumque judice, ingerunt se divinis in ecclesia ante absolutionem invito proprio sacerdote, nec ad monitionem sacerdotis volunt exire de ecclesia, divinum officium perturbantes.</p>
                <p>Item clerici qui scienter celebrant in ecclesia interdicta.</p>
                <p>Item illi qui in cimiterio ecclesiastico scienter presumunt excommunicatorum corpora sepelire.</p>
            </div>
            <div>
                <head>064</head>
                <p>(64) Si vero predicti confitentes, ad mandatum et monitionem sacerdotis ad nos venire noluerint, in suis peccatis et duritia remanentes, et peccata occulta fuerint, eis [80] a sacerdotibus penitentia injungatur; et nichilominus ipsi sacerdotes postmodum, cum poterunt a nobis commode, vel a fratribus minoribus vel predicatoribus, super hoc habeant consilium, et requirant.</p>
            </div>
            <div>
                <head>065</head>
                <p>(65) Si autem manifestum fuerit aliquem commisisse peccatum aliquod de predictis, ad nos mittatur, nec ei ab aliquo presbytero de illo peccato manifesto penitentia injungatur sine nostra licentia speciali, nisi senex fuerit, vel corporali impedimento detentus seu in mortis articulo constitutus.</p>
                <p>De Eukaristia Et Extrema Unctione.</p>
            </div>
            <div>
                <head>066</head>
                <p>(66) Quia post receptam penitentiam, infirmis atque sanis, et precipue Paschali tempore, exhiberi consuevit eukaristie sacramentum, ideo de sacramento eukaristie subicitur hic tractatus.</p>
            </div>
            <div>
                <head>067</head>
                <p>(67) De custodia Eucharistie [81].</p>
                <p>Ne propter incuriam seu negligentiam sacerdotum, divina indignatio gravius exardescat, districte precipimus quatinus a sacerdotibus eukaristia in loco singulari, mundo, et clavi firmato, semper honorifice collocata, devote ac fideliter conservetur.</p>
            </div>
            <div>
                <head>068</head>
                <p>(68) Quomodo eucharistia debeat ferri ad infirmos [82].</p>
                <p>Sacerdos vero quilibet eukaristiam in ecclesia semper habeat paratam, quam in qualibet septimana precipimus renovari in hunc modum, videlicet: quod sacerdos duas vel plures, si opus fuerit, consecret hostias, quarum unam recipiat, et ea recepta incontinenti ante receptionem sanguinis recipiat reservatam, et in loco illius quam reservaverat, ponat noviter consecratam; et postea recipiat sanguinem, et alias receptiones sicut moris est in ecclesia Nemausensis.</p>
                <p>Et quando ab infirmo, vere confesso fuerit requisitus, statim eum communicet, ne sine communione moriatur, quam [83] etiam sub honesto habitu, cruce, lumine, et squilla precedentibus, et supposito mundo velamine, ipse sacerdos per se, et nunquam per alium, ferat et referat caute et manifeste, ante pectus, cum omni reverentia et honore, ut ex hoc, apud omnes, fides et devotio augeatur: prohibentes districte ne aliquis qui non sit in presbyterum ordinatus, eukaristiam communicantibus prebeat.</p>
            </div>
            <div>
                <head>069</head>
                <p>(69) Diaconus tamen hoc potest facere de licentia sacerdotis, ubi idem sacerdos hoc per se non potest facere, vel quando est absens presbyter, et necessitatis articulus noscitur imminere et, in hoc ultimo casu, non est necessaria licentia sacerdotis.</p>
            </div>
            <div>
                <head>070</head>
                <p>(70) Volumus etiam et mandamus ut quilibet fidelis, postquam confessus fuerit, ad minus in Pasca reverenter suscipiat singulis annis Eukaristie sacramentum, nisi forte de proprii sacerdotis consilio, ob aliquam rationabilem causam ad tempus ejus perceptione duxerit abstinendum, ahoquin vivens ab ingressu ecclesie arceatur, et moriens ecclesiastica careat sepultura; precipientes ut sacerdotes [84] vinum purum habeant paratum in ecclesia, quod statim tribuant populo postquam receperint corpus Christi, prohibendo communicantibus ne a presentia ipsorum sacerdotum recedant, donec de vino aliquantulum biberint, et diligenter abluerint ora sua.</p>
            </div>
            <div>
                <head>071</head>
                <p>(71) Sacerdotes autem curam animarum habentes, ante communionem parochianos suos moneant publice in ecclesia, diebus illis in quibus est generalis communio facienda, ne aliquis in mortali peccato constitutus, occulto seu manifesto, presumat accipere corpus Christi.</p>
                <p>Et si videant vel sciant aliquem, in peccato mortali occulto constitutum, paratum communicare, trahant ipsum ad partem et eum secrete moneant ne communicet ullo modo, nisi prius de illo peccato vere contritus fuerit [85], et confessus, dicentes sibi, quod si taliter communicaret, in dampnationem sue anime redundaret et, si ammonitus noluerit abstinere non debet ei communio publice denegari.</p>
                <p>Si autem a solo sacerdote, nemine alio presente, communionem peteret non est audiendus, sed potius repellendus.</p>
            </div>
            <div>
                <head>072</head>
                <p>(72) De peccato manifesto [86].</p>
                <p>Verumtamen si peccatum fuerit manifestum, et non est de ipso vere confessus, ante satisfactionem condignam debet sibi manifeste et publice communio denegari.</p>
                <p>Manifestum autem intelligimus in hoc casu, quod potest sufficienter et legitime probari per testes ydoneos contra ipsum, precipue si deillo peccato fuerit per sententiam condempnatus vel sponte confessus in judicio, vel fuerit adeo manifestum seu notorium per facti evidentiam, quod nulla possit tergiversatione seu [87] excusatione celari.</p>
                <p>Et hoc eadem in osculo crucis dicimus et volumus observari, cum in die Veneris sancti ab omnibus generaliter adoratur.</p>
            </div>
            <div>
                <head>073</head>
                <p>(73) De quibus debet fieri hostia [88].</p>
                <p>Hostias autem de alio quam de puro et mundo et electo grano frumenti fieri prohibemus.</p>
            </div>
            <div>
                <head>074</head>
                <p>(74) De sanguine Christi [89].</p>
                <p>Caveat autem sacerdos, ne aliquid de sanguine Christi extra calicem cadat.</p>
                <p>Quod si per negligentiam ejus acciderit, et in tabula stillaverit, lingua lambatur, et tabula radatur.</p>
                <p>Si non fuerit tabula et in alio loco stillaverit ut non conculcetur, locus radatur et quod rasum fuerit comburatur et cinis intra altare, si fieri potest, vel juxta altare abscondatur; et XL diebus ille cui acciderit peniteat.</p>
                <p>Si vero super altare stillaverit sanguis, et tangat tantummodo pannum primum, ita quod non transeat ad secundum, sorbeat minister stillam incontinenti, si fieri potest, et tribus diebus peniteat, et si stilla usque ad secundum pannum tantum pervenerit, quatuor diebus peniteat; si autem usque ad tertium pannum pervenerit, novem diebus peniteat; et si usque ad quartum pannum pervenerit, XX diebus peniteat.</p>
                <p>Et linteamina que tetigerit stilla sanguinis, tribus vicibus, id est tribus aquis, minister seu presbyter vel diaconus tantum [90] abluat calice supposito, et aqua ablutionis juxta altare recondatur.</p>
                <p>Si quis per ebrietatem vel nimiam comestionem eukaristiam evomerit, si laycus est, XL diebus peniteat; si clerici vel religiosi fuerint, diaconi seu presbyteri, LXX diebus.</p>
                <p>Et si pro infirmitatis causa evomuerit, VII diebus peniteat.</p>
            </div>
            <div>
                <head>075</head>
                <p>(75) Qui vero chrismam vel eucharistiam reliquerit incaute, id est in loco clavibus non firmato et non fideliter custodito, tribus mensibus debet ab officio suspendi.</p>
                <p>Et si per negligentiam ejus seu incuriam, mus vel aliud animal ipsum comederit, ultra predictos tres menses, LX diebus peniteat.</p>
                <p>Si vero aliqua enormia vel nepharia inde fieri contigerit, graviori subjaceat ultioni.</p>
                <p>Ubicumque autem dicitur quadraginta vel XXX, seu pluribus seu paucioribus diebus peniteat, sic debet intelligi: ut per omnes illos dies aliquam penitentiam agat secundum arbitrium imponentis.</p>
            </div>
            <div>
                <head>076</head>
                <p>(76) Si hostia inventa fuerit sub palla altaris, et dubitetur utrum fuerit [91] consecrata, dicimus quod sacerdos in fine misse post receptionem sanguinis potest eam recipere, et idem dicimus de aliqua parte hostie, si ita inventa fuerit in altari, et dubitetur utrum fuerit consecrata.</p>
            </div>
            <div>
                <head>077</head>
                <p>(77) De unctione extrema.</p>
                <p>De unctione extrema vero que fit infirmis a presbyteris oleo infirmorum, hic non tractatur, quia de modo inungendi infirmos et orationibus tunc dicendis, instrui potest quilibet sacerdos per libros ecclesiarum juxta consuetudinem ecclesie Nemausensis.</p>
            </div>
            <div>
                <head>078</head>
                <p>(78) Verumptamen iterari potest, quotiens aliquis graviter infirmatur, et ab infirmo unctio fieri postulatur.</p>
                <p>De Celebratione Misse.</p>
            </div>
            <div>
                <head>079</head>
                <p>(79) Quia inter divina officia missarum solemnitates propter excellentiam, et reverentiam corporis et sanguinis Jesu Christi, cum omni [92] humilitate et devotione sunt ab universis presbyteris celebrande, prohibemus, sub pena suspensionis, ne quis sacerdos missam cantare presumat nisi prius plene expleverit officium matutinum nec extra ecclesiam, in oratorio privato vel in domo, missam celebret sine nostra licentia speciali.</p>
                <p>Nullus quoque, post cibum potumque nimium sumptum, missam audeat celebrare.</p>
            </div>
            <div>
                <head>080</head>
                <p>(80) Sacerdos vero, postquam missam inceperit, non presumat dimittere imperfectam nisi repentina infirmitate et intollerabili fuerit occupatus; et tunc, si alius sacerdos presens fuerit qui non celebraverit, per ipsum inceptum officium compleatur qui debet officium incipere ubi alius noscitur dimisisse.</p>
            </div>
            <div>
                <head>081</head>
                <p>(81) Si vero nescitur ubi alius dimiserit quia defecit forsitan in secretis, incipiet a capite secretorum.</p>
                <p>Verumptamen si secundus sacerdos presens non fuerit, quacumque hora diei usque ad nonam haberi poterit, que primum sacerdos dimisit, secundum doctrinam que superius est expressa, poterit supplere.</p>
                <p>Si autem secundus sacerdos usque ad nonam haberi non poterit, remanebit officium non completum.</p>
                <p>Precipimus enim quod [93], in calice, magis de vino quam de aqua ponatur et, quod sacerdos postquam totum acceperit corpus Christi et sanguinis sacramentum, duas receptiones faciat juxta consuetudinem ecclesie Neumausensis, videlicet: unam de vino puro tantum, secundam de vino et aqua, et cum ista secunda simul perfundat digitos super calicem, et postea recipiat, nisi cum eodem die aliam missam debuerit celebrare, quia tunc debet recipere (cc) nisi sanguinem; quod si faceret, celebrationem secundam impediret.</p>
            </div>
            <div>
                <head>082</head>
                <p>(82) Prohibemus tamen ne missa nisi cum vino puro pariter et aqua, et cum calice aureo vel argenteo vel etiam stagneo, aliquatenus celebretur, ne quisquam celebrare presumat missam in panno serico aut tincto, sed in puro lineo ab episcopo consecrato, quia corpus domini nostri Jesu Christi in sydone linea et munda sepultum fuit.</p>
            </div>
            <div>
                <head>083</head>
                <p>(83) De veneratione rerum ecclesiarum et obligatione ipsarum [94].</p>
                <p>Illud etiam districtissime prohibemus ne aliquis in mortali peccato constitutus missam celebret, nisi prius fuerit confessus expresse et nominatim de illo peccato, si sacerdotes inveniat cui valeat confiteri.</p>
            </div>
            <div>
                <head>084</head>
                <p>(84) Si vero non possit alium sacerdotem habere, cui confiteatur, non celebret: nisi necessitas immineat, que sine gravi scandalo nequeat preteriri, ut si dies festivus advenerit, et populus jam convenerit ad divina, vel corpus alicujus parochiani sui defuncti presens sit in ecclesia, vel nubentes in ecclesiam convenerint matrimonium contracturi, propter que ut scandalum evitetur ipsum oporteat celebrare.</p>
            </div>
            <div>
                <head>085</head>
                <p>(85) In istis enim casibus si veram contritionem habeat sacerdos de illo peccato mortali, in quo est constitutus, et proponat, quamcito poterit, confiteri alio sacerdoti, credimus, magistrorum sententiis inherendo, quod valeat celebrare Sed si veram contritionem non haberet, nec propositum confitendi, celebrare in hiis casibus non presumat, quantumcumque necessitatem vel scandalum videat imminere.</p>
                <p>Si autem sacerdos, postquam missam inceperit, reducat ad memoriam se commisisse aliquod peccatum mortale, de quo non fuerit confessus et de quo, antequam missam inciperet, non recolebat, nec habebat sacerdotem cui incontinenti valeret confiteri, perficiat ministerium jam inceptum, si vero tamen contritionem veram habeat de illo peccato, et proponat, quamcito poterit, confiteri.</p>
                <p>Si vero veram contritionem non haberet, nec propositum confitendi, et nondum verba confectionis, seu consecrationis expresserit, videlicet: Hoc est corpus meum, dimittat officium inceptum, quia tunc ipsum complere non debet.</p>
                <p>Si autem post confectionem vel consecrationem reducat primo ad memoriam illud mortale peccatum, indistincte compleat officium quod incepit et conteretur, atque doleat quia ita tarde penitet et confiteatur quamcito poterit habere copiam sacerdotis.</p>
            </div>
            <div>
                <head>086</head>
                <p>(86) Si pollutio in sompnis ex infirmitate, seu superfluitate nature, alcui evenerit, non est a celebratione misse ideo abstinendum, nisi ob devotionem vellet aliquis abstinere, quia in hoc casu nullum est peccatum, cum magis pati, quam agere videatur.</p>
            </div>
            <div>
                <head>087</head>
                <p>(87) Si vero ex crapula, vel potatione nimia acciderit honestum est, non tamen necessarium, quod a celebratione misse abstineat illa die, si nulla fuerit necessitas quare debeat celebrare, quia in hoc casu tantum est veniale peccatum, nisi crapula vel nimia potatio, ex prava consuetudine, consueverit pervenire; et tunc quousque confessus fuerit, teneatur a celebratione misse abstinere necessario, quia tunc reputatur mortale peccatum.</p>
                <p>Si autem contigerit, ex turpi ymaginatione precedenti vel inhonesta et illicita confabulatione, teneatur a celebratione misse et perceptione eukaristie abstinere quousque contritus fuerit, et confessus, si habere poterit copiam sacerdotis, quia in hoc casu peccatum est mortale.</p>
                <p>Et licet in hiis duobus casibus post contritionem et confessionem factam non teneatur a celebratione misse necessario abstinere, honestum tamen est quod a celebratione misse abstineat illa die, maxime si non fuerit necessitas quare debeat celebrare.</p>
            </div>
            <div>
                <head>088</head>
                <p>(88) Si vero non poterit habere copiam sacerdotis, contritionem tamen habuerit, et propositum, cum poterit, confitendi, celebret si necessitas fuerit, sicut dictum est superius, et distinctum de alio presbytero peccatore, quando necessitatis articulus noscitur imminere.</p>
            </div>
            <div>
                <head>089</head>
                <p>(89) Nullus sacerdos in altari in quo episcopus missam cantaverit eodem die missam cantet.</p>
            </div>
            <div>
                <head>090</head>
                <p>(90) Nullus celebret duas missas [96].</p>
                <p>Prohibemus etiam districte ne aliquis sacerdos duas missas celebret una die.</p>
                <p>In die tamen natalis Domini idem sacerdos tres missas poterit celebrare.</p>
                <p>Aliis vero diebus potest in casibus infra scriptis cantare duas missas scilicet: unam de die et aliam pro defunctis, videlicet propter necessitatem nuptiarum.</p>
                <p>Item in Pascha et Pentecosten et in festo Ascensionis Domini et Sancti Joannis Baptiste et Omnium Sanctorum et in festo Apparitionis Domini.</p>
                <p>In istis enim solempnitatibus et festivitatibus supra dictis proximo, si omnes parochiani ad unam missam simul non poterunt convenire, eo quod in diversis locis habitant distantibus ab ecclesia, et remotis sicut est in montanis, nec sunt in ecclesia duo sacerdotes, et dicta prima missa, postmodum parochiani venientes postulent missam aliam sibi dici, poterit sacerdos missam aliam celebrare.</p>
                <p>Tamen si in prima missa post receptionem corporis et sanguinis Christi perfusionem acceperit non debet secundam missam etiam in predictis casibus celebrare.</p>
                <p>Caveant autem sacerdotes ne propriam missam de die dimittant populo in magnis locis et populosis celebrare, propter aliam que non sit de illo die, hoc salvo quod de officio beate Marie singulis ebdomadis celebrando a nobis noscitur constitutum; studeant etiam horas suas dicere juxta consuetudinem ecclesie Nemausensis.</p>
                <p>De Veneratione Ecclesiarum.</p>
            </div>
            <div>
                <head>091</head>
                <p>(91) Quia quidam clerici ecclesias sic exponunt superlectilibus, et asinis propriis et etiam alienis, ut potius domus layce, quam Dei basilice videantur: idcirco firmiter prohibemus, ne hujus superlectilia seu asine in ecclesiis admittantur, nisi propter guerram, aut incendia repentina, seu alias necessitates urgentes, ad eas opporteat haberi refugium sic tamen ut, necessitate cessante res in loca [98] pristina reportentur.</p>
                <p>Ligna vero seu lapides ecclesiarum, in aliis usibus non ponantur, nisi in edificatione seu reparatione alterius ecclesie, vel hospitalis, seu claustri, dormitorii, vel in clausura cimiterii, seu in alio honesto edificio ad opus clericorum ecclesias servientium deputato.</p>
                <p>In laycorum autem edificiis seu usibus non ponantur.</p>
                <p>Et idem observetur de vestimentis, cortinis et ceteris ecclesiasticis ornamentis; precipientes, ut ecclesie vasa, ministerii altaris corporalia, palle altaris et vestimenta ministrorum, munda ac nitida conserventur.</p>
            </div>
            <div>
                <head>092</head>
                <p>(92) Quomodo debent lavari corporalia [98].</p>
                <p>Ad corporale autem lavandum proprium habeatur vas, in quod nichil fiat, et lavetur per sacerdotem vel diaconum tantum, et aqua ablutionis infra ecclesiam ubi conculcari non possit, recondatur.</p>
            </div>
            <div>
                <head>093</head>
                <p>(93) De ornamentis ministrorum [99].</p>
                <p>Vestimenta et ornamenta ministrorum, ecclesiarum cruces, et calices benedici et consecrari debent per episcopum, antequam divino servitio deputentur, nec post benedictionem debent a laycis contractari.</p>
            </div>
            <div>
                <head>094</head>
                <p>(94) De corporalibus [100].</p>
                <p>Corporale et palle altaris, et vestimenta ministrorum ecclesie, si fuerint vetustate consumpta et in aliis usibus ecclesiasticis non sunt apta, comburantur, et cineres eorum infra ecclesiam recondantur, ubi nullus transitum faciat, nec introeuntium pedibus conculcentur.</p>
            </div>
            <div>
                <head>095</head>
                <p>(95) Prohibemus, ne layci infra ecclesiam vel extra, ad processionem vel ad aliud divinum officium utantur vestibus benedictis, nec [101] layci qui nesciunt cantare vel legere, infra cancellos in choro cum clericis stent, vel sedeant.</p>
                <p>Dum divina officia celebrantur, maxime ubi sine impedimento clericorum, non possunt in choro layci commorari.</p>
                <p>Nec aliqua monialis seu alia femina secularis, presumat presbytero dum celebrat ministrare, vel juxta altare, aut infra cancellos sedere, dum divina officia celebrantur.</p>
            </div>
            <div>
                <head>096</head>
                <p>(96) De rebus ecclesie et cimiterio [102].</p>
                <p>Item prohibemus ne in ecclesia consecrata, sanguinis aut seminis effusione polluta, priusquam per episcopum reconciliata fuerit, divina officia celebrentur.</p>
                <p>Si vero in ecclesia non consecrata hoc fieri contingerit, aqua per presbyterum exorcizata protinus aspergatur, et per presbyterum priusquam in ea divina officia celebrantur; est tamen, quamcito commode fieri poterit, consecranda.</p>
                <p>Si autem in cimiterio hoc fieri contingent, ante reconciliationem per episcopum factam non sepeliantur in eo corpora defunctorum.</p>
            </div>
            <div>
                <head>097</head>
                <p>(97) Districte etiam inhibemus ut nullus presumat edificare ecclesias, cappellas, oratoria, hospitalia, vel alia loca religiosa, in diocesi Neumausensis, seu altare erigere in ecclesia consecrata, sine nostra licentia speciali; precipientes, ut quellibet ecclesia nostre diocesis, calicem argenteum habeat cum patena, et alia vasa pulcra et nitida, divino ministerio necessaria, atque apta.</p>
            </div>
            <div>
                <head>098</head>
                <p>(98) De judicibus [103].</p>
                <p>Item prohibemus, ne judices vel baiuli [104] seculares, officiales, seu nuncii curie secularis, in ecclesiis causas, lites, contentiones, seu placita audiant laycorum, nec in ipsis ecclesiis vel cimiteriis presumant aliqui choreas facere, vel dicere cantilenas.</p>
            </div>
            <div>
                <head>099</head>
                <p>(99) De rapinis ecclesiarum [105].</p>
                <p>Item sub pena excommunicationis precipimus, ut nullus laycorum, seu officialium curie secularis, aliquem hominem, vel bona ejus, seu res de ecclesia, cimiterio, hospitali [106], vel domo religiosa, extrahat violenter, quantumcumque gravia maleficia perpetraverit, nisi publicus latro fuerit, vel nocturnus depopulator agrorum, seu qui [107] homicidium, vel mutilationem membrorumin ipsis ecclesiis, vel earum cimiteriis committere non verentur, qui nisi per ecclesias ad quas confugiunt, crederant se defendi, nullatenus ipsa maleficia in ipsis ecclesiis, vel cimiteriis, fuerant commissuri.</p>
                <p>In aliis autem casibus confugientes ad ecclesias, vel predicta loca religiosa, cum rebus suis in eis existentibus, a rectoribus et clericis ecclesiarum defendantur, nec ab aliquo extrahantur sine nostra licentia speciali.</p>
                <p>De Alienatione Rerum Ecclesiasticarum Et Obligatione.</p>
            </div>
            <div>
                <head>100</head>
                <p>(100) Prohibemus etiam districte, ne aliquis prior, seu rector ecclesiarum nostre diocesis, calicem, libros ecclesiasticos, vestimenta sacerdotalia, seu alia ornamenta ecclesiastica, aut res mobiles, aut aisinas domus, immobiles, ut domos, terras, vineas, prata, seu quaslibet alias possessiones, census, quartos, tascas, usatica, et similia ad ecclesias pertinentia, presumat vendere, dare, permutare in emphyteosim seu in acapitum concedere, vel quocumque alio modo alienare, absque nostra licentia speciali.</p>
                <p>Quod si fecerit, contractus non habeat firmitatem, et rem alienatam ipsi ecclesie restituere compellatur; districte precipientes, quod ea que cum nostro consilio, occasione venditionis, seu permutationis, vel alienationis rerum ecclesiastica [108] habita fuerint, vel recepta in ecclesiarum utilitatibus convertantur; prohibentes, ne in ipsis ecclesiis presumat aliquis titulum alicui assignare sine nostra licentia speciali.</p>
                <p>Sed nec ipsas ecclesias ad collationem nostram spectantes, vel res, seu possessiones earum, aliquis fidejubendo, vel alio modo obliget pro debitis alienis, nec etiam pro se ipso, absque nostra licentia, ultra centum solid. turonensium quantitatem.</p>
                <p>Quod si fecerit, absolutionem talium debitorum, ultra quantitatem predictam, successor ejus vel ecclesia nullatenus teneatur, nisi creditor probare valeat manifeste pecuniam in [109] utilitatem ecclesie fuisse conversam; tunc enim volumus, et districte precipimus, quod in solidum persolvatur, et hoc per ecclesias publicetur, ne creditores valeant defraudari.</p>
                <p>Prohibentes ne prior seu rector alicujus ecclesie, per se aut per alium, emat de pecunia ratione ecclesie adquisita possessiones, seu redditus suo nomine, vel etiam alieno, sed ad opus ecclesie emat, et ipsius ecclesie nomine faciat confici instrumenta.</p>
                <p>Qui autem contra predicta fecerit, tanquam fur et sacrilegus punietur, et penam admissionis ipsius beneficii poterit merito formidare.</p>
            </div>
            <div>
                <head>101</head>
                <p>(101) De recognitionibus [110].</p>
                <p>De hiis autem et super hiis que sub dominio et jurisdictione ecclesiarum, clerici vel laici tenent ad opus ecclesiarum, et nomine earumdem, rectores earum, si nondum factum est, faciant fieri recognitiones, et publica instrumenta, ut sic in futurum ecclesiarum utilitatibus caveatur.</p>
            </div>
            <div>
                <head>102</head>
                <p>(102) Verum quia considerandum est, et procurandum studio vigilanti, ut honor et reverentia exhibeatur ecclesiis universis, et precipue illis a quibus redditus percipimus et proventus, districte precipimus ut priores et rectores ecclesiarum nostre diocesis, in edificiis et reparationibus ipsarum, et domorum etiam earumdem, in libris, ornamentis, et aliis divino cultui necessariis, juxta facultates ipsarum studeant, cum opus fuerit, taliter se habere, quod eorum exemplo ad hoc ceteri invitentur, et fidei devotio augmentetur; maxime cum priores earum et rectores ad hoc cogi possint, et debeant secundum canonicas sanctiones.</p>
                <p>De Vita Et Honestate Clericorum.</p>
            </div>
            <div>
                <head>103</head>
                <p>(103) Ut clericorum mores et actus in melius reformentur, continenter et caste vivere studeant clerici universi, presertim in sacris ordinibus constituti quatinus in conspectu Dei omnipotentis, puro corde ac mundo corpore valeant ministrare.</p>
                <p>A crapula et ebrietate omnes clerici abstineant diligenter, nec officia seu commercia secularia exercere presumant, maxime inhonesta; sed nec possessiones in pignus recipiant, mimis, joculatoribus et istrionibus non intendant, et tabernas prorsus evitent, nisi forte causa necessitatis in itinere constituti; ad aleas et taxillos non ludant, nec hujusmodi ludis intersint, nec ad luctas laycorum accedant; coronam et tonsuram habeant congruentem, se in officiis ecclesiasticis, et aliis bonis studiis cum diligentia exercendo; pannis viridibus aut rubeis non utantur, necnon manicis consuticiis, aut sotularibus rostratis vel cordellatis, nec frenis, cellis vel pectoralibus deauratis; enses non deferant, nec cutellos acutos, nec lanceas, nec fausones, nisi forte ex causa probabili timoris seu guerre.</p>
            </div>
            <div>
                <head>104</head>
                <p>(104) Nullus clericus feminas teneat [111].</p>
                <p>Inhibemus districte ne clerici feminas secum teneant, de quibus suscipio incontinentie possit esse; sed nec rectores ecclesiarum matrem, sorores, amitas, vel alias suas consanguineas juvenes secum in domibus ecclesiarum tenere presumant, sed alibi, si pauperes fuerint, eis si voluerint necessaria, subministrent.</p>
            </div>
            <div>
                <head>105</head>
                <p>(105) Nullus clericus concubinam teneat [112].</p>
                <p>Quicumque autem clericorum manifeste secum tenuerit concubinam, ipso jure ab officio ecclesiastico noverit se suspensum, ita ut missam non cantet, nec evangelium legat, nec epistolam, neque in choro stet cum aliis clericis, quando divina ofiicia celebrantur.</p>
            </div>
            <div>
                <head>106</head>
                <p>(106) Sub pena excommunicationis inhibemus districte, ne clerici, per se truncationes membrorum faciant, aut indicent inferendas, sententias sanguinis dictando, vel etiam proferendo, aut scribendo, nec in loco, in quo talia exercentur, dum fiunt, interesse presumant.</p>
                <p>Nullus quoque clericus in sacro ordine constitutus aliquam cirurgie artem exerceat, que ad ustionem, vel incisionem inducat, nec tabellionis fungatur officio in curia seculari.</p>
            </div>
            <div>
                <head>107</head>
                <p>(107) De clericis beneficiatis [113].</p>
                <p>Nulli clerici beneficiati, aut in sacro ordine constituti, procurationes, seu bailias villarum, aut judicaturas secularium principum, recipere aut tenere presumant, aut procuratores existere quorumlibet laycorum, vel tutores, curatores, seu advocati un curia seculari, nisi pro se ipsis, et ecclesiis suis, et personis miserabilibus et consanguineis suis.</p>
                <p>Hec etiam omnia universis religiosis et sacerdotibus districtius inhibemus, precipientes ut clerici, et precipue sacerdotes, sine rationabili causa et probabili, mercata seu nundinas non frequentent, et tunc incedant in decenti habitu et honesto.</p>
            </div>
            <div>
                <head>108</head>
                <p>(108) Quomodo debent rectoresservire ecclesiis suis [114].</p>
                <p>Qui ver parochialem habet ecclesiam, non per vicariam, sed per se ipsum illi deserviat in ordine, quem ipsius ecclesie cura requirit, in ipsa personaliter residendo, sicut jura precipiunt et requirunt; inhibentes districte, ne sacerdotes, vel hii qui in episcopatu Neumausensis parochiales habent ecclesias, vadant ad scolas seu peregrinationes faciant vel de episcopatu Neumausensis causa faciendi moram alibi exeant, nec aliene jurisdictioni, aut judicio alicujus judicis non suis subjiciant, absque nostra licentia speciali.</p>
                <p>Hospitalitatem quoque in ipsis ecclesiis teneant secundum quod facultates ipsarum poterunt commode sustinere, precipue circa fratres predicatores et minores, cum causa predicationis, vel qualibet alia, ad eas contigerit declinare; eos enim districte precipimus ab omnibus rectoribus ecclesiarum nostre diocesis caritative recipi, ac benigne.</p>
            </div>
            <div>
                <head>109</head>
                <p>(109) De annualibus [115].</p>
                <p>Districte inhibemus ne sacerdotes, vel alii clerici, in annualibus, seu anniversariis, comedant carnes diebus mercurii, et sabbati, nec se inebrient, sed vinum sibi temperent, et honeste se vino habeant, atque mature recipiant et comedant pacifice, atque sine murmure que eis fuerint apposita, nec sibi delicata cibaria preparari faciant.</p>
                <p>Precipientes quod ibi tunc legatur lectio a principio prandii, usque ad finem, ubi propter hoc conventus decem sacerdotum, vel plurium [116] congregatus est, et precipue cum fuerint annualia in ecclesiarum domibus sive claustris, ut sic ab illicitis confabulationibus compescantur, qui cupiunt in prandio loqui superflua, atque vana nec in fine prandii, fiat sermo sive predicatio, quia tunc non est hora predicandi conveniens, neque apta.</p>
            </div>
            <div>
                <head>110</head>
                <p>(110) De annualibus [117].</p>
                <p>Annualia quoque seu anniversalia non fiant in ebdomada sancta, nec in septimana pascali nec in ebdomada pentecostem, nec in septimana natalis Domini, nec in vigiliis festivitatum Beate Marie virginis, nec in festivitatibus Apostolorum nec in aliis diebus sollempnibus, sive festis; sub pena excommunicationis districtius inhibentes ne presbyteri pro faciendis annualibus seu anniversariis congregati, inter se vel cum aliis rixentur, seu verbis contumeliosis disputent, vel contendant, maxime post prandium, sicut quidam faciunt aliquando, parati ad lites et contentiones, et a vino non modico crapulati, propter que vituperatur a laycis ministerium sacerdotum.</p>
                <p>De Testamentis.</p>
            </div>
            <div>
                <head>111</head>
                <p>(111) In Tholosano consilio noscitur institutum ut [118] cum aliquis voluerit condere testamentum, hoc faciat sub testimonio sui presbyteri, vel alterius ecclesiastice persone, si proprius non possit haberi sacerdos, adibitis bone opinionis viris, quos ad hoc voluerit advocari; et testamenta aliter facta vigorem non habeant, nec sint alicujus momenti.</p>
                <p>In consilio autem Narbonensi additum est, quod testator careat ecclesiastica sepultura, donec de hujusmodi mandati contemptu ecclesie per successores ipsius defuncti satisfactum fuerit competenter.</p>
            </div>
            <div>
                <head>112</head>
                <p>(112) De notariis [119].</p>
                <p>Notariis autem qui absque sollempnitate superius expressa notare vel scribere presumpserint testamenta, vel ultimas voluntates, usque ad satisfactionem condignam introitus ecclesie denegetur; et hec concilia precipimus observari.</p>
            </div>
            <div>
                <head>113</head>
                <p>(113) De relictis ad pias causas [120].</p>
                <p>Volumus etiam et mandamus secundum constitutionem Alexandri pape ut relicta ad pias causas, que parochiani, coram presbytero suo et tribus vel duabus personis ydoneis, fecerint in extrema voluntate, firma debeant permanere, subpena anathematis, prohibentes ne quis presumptione qualibet audeat rescindere hujusmodi testamenta.</p>
            </div>
            <div>
                <head>114</head>
                <p>(114) De publicationibus testamentorum [121].</p>
                <p>Illi autem qui testamenta defunctorum publicare, et complere quantum ad relicta ad pias causas, post competentem monitionem noluerint, excommunicationis vinculo sunt innodandi, sicut statutum fuit in concilio Narbonensi.</p>
            </div>
            <div>
                <head>115</head>
                <p>(115) Illud quoqu irrevocabiliter observetur, ut bona decedentium clericorum, que occasione ecclesie fuerint adquisita, nullus presumat laycus occupare, aut illicite retinere, sed ad utilitatem ecclesie conserventur cujus intuitu fuerant acquisita.</p>
            </div>
            <div>
                <head>116</head>
                <p>(116) Licet autem mobilia per ecclesiam acquisita de jure, in alios pro arbitrio beneficiati clerici morientis transferri non possint, consuetudinis tamen est non improbande, ut de bonis mobilibus ipsarum ecclesiarum, pauperibus et religiosis locis et illis qui clerico beneficiato viventi serviant, sive consanguinei sint, sive alii, aliqua juxta servitii meritum conferantur ab ipso infirmo, vel a successore suo solvantur, seu reddantur, secundum quod idem infirmus moderate duxerit ordinandum.</p>
            </div>
            <div>
                <head>117</head>
                <p>(117) Ceterum qui ex hereditate vel artificio, seu doctrina, vel dono consanguineorum, aut amicorum, aut alio quocumque modo, non habito respectu ad ecclesiam, ad clericum pervenerint secularem, sive sit belleficiatus, sive non, distribuantur pro arbitrio ipsius clerici decedentis, quia potest de hiis licite condere testamentum, seu ultimam voluntatem.</p>
                <p>Si autem sanus vel infirmus nichil de hiis ordinaverit, bona ipsa ad consanguineos devolvantur: et si consanguineos non habuerit, penes ecclesias, quarum rectores vel beneficiati fuerint, bona ipsa volumus remanere.</p>
            </div>
            <div>
                <head>118</head>
                <p>(118) Si vero nulla ordinatione seu dispositione facta de bonis suis, decedentes clerici, consanguineos, ecclesias seu beneficia non habuerint, bona ipsorum debent arbitrio sui episcopi ordinari, ad hec quia quidquid habent clerici de bonis ecclesiasticis, deductis expensis honestis et necessariis, pauperum debent esse.</p>
                <p>Credimus posse de equitate rationabiliter tolerari et sic etiam ordinamus, et volumus observari in diocesi Neumausensi quod clericus beneficiatus, in egritudine constitutus, expensis necessariis usque ad fructus colligendos illius anni ad sustentationem ministrorum ecclesie sibi commisse reservatis, et omnibus debitis ipsius ecclesie persolutis, quidquid mobile residuum fuerit intuitu ecclesie adquisitum, sive in pecunia, sive in rebus comestibilibus, seu animalibus, vel bestiis, exceptis hiis bestiis que agriculture ecclesie ipsius prius fuerant deputate, licite Christi pauperibus ante sui obitum dare possint.</p>
                <p>Et si ejus archipresbyter presens fuerit cum ipsius consilio ista fiant, atque ipsum presentem esse volumus, si commode interesse poterit et vocari.</p>
            </div>
            <div>
                <head>119</head>
                <p>(119) Verumptamen non credimus aliquem clericum beneficiatum posse percipere, quod post sui obitum conferentur, nisi aliqua moderate sicut continetur superius in illo paragrapho: Licet autem.</p>
                <p>De Sepulturis.</p>
            </div>
            <div>
                <head>120</head>
                <p>(120) A sanctis patribus et antiquis esse noscitur institutum, ut unusquisque sepeliatur cum suis parentibus, qui certam non elegerit sepulturam.</p>
                <p>Nulli tamen negandum est, quin possit, ubicumque voluerit et discrete elegerit, sepeliri, ita tamen quod si in aliena ecclesia sepeliri elegerit de hiis que sibi legaverit, et aliis, que [122] occasione sepulture ipsius pervenerint ad eamdem, parochialis ecclesia habeat canonicam portionem, videlicet tertiam partem secundum consuetudinem ecclesie Neumausensis, exceptis illis casibus in quibus canonica portio non est danda.</p>
            </div>
            <div>
                <head>121</head>
                <p>(121) Quod nullus eligat sub certo pretio sepulturam [123].</p>
                <p>Nullus tamen religiosus, vel clericus secularis, pactum faciat cum aliquo in sanitate constituto, sed nec in infirmitate aliquem constitutum blanditiis, munusculis, sive donis, vel deceptionibus inducat, ut in suo cimiterio eligat sepulturam: quod si fecerit, pactum non teneat, nec electio sepulture, quin ymo et corpus et quicquid occasione sepulture ipsius perceptum fuerit, totaliter parochiali ecclesie reddatur.</p>
            </div>
            <div>
                <head>122</head>
                <p>(122) De intrantibus religionem [124].</p>
                <p>Si vero aliquis in sanitate, vel in infirmitate de qua non moritur, intrat aliquam religionem, se et sua reddendo, non debet parochialis ecclesia de bonis illis habere canonicam portionem.</p>
            </div>
            <div>
                <head>123</head>
                <p>(123) Si intrat religionem infìrmus [125].</p>
                <p>Si autem in infirmitate de qua moritur religionem intrat, de bonis ibi oblatis parochialis ecclesia a qua sumptus est, debet habere canonicam portionem.</p>
            </div>
            <div>
                <head>124</head>
                <p>(124) Idem etiam dicendum est si infirmus in una parochia facit se mutari in infirmitate [126] in aliam parochiam, et moritur de illa egritudine, quod sua prima ecclesia parochialis debet habere canonicam portionem.</p>
            </div>
            <div>
                <head>125</head>
                <p>(125) Si quis vero assumatur in confratres alicujus loci religiosi, bonis suis retentis nec oblatis, et ibi sepeliatur, parochialis ecclesia debet habere canonicam portionem.</p>
                <p>Ne autem lites ex litibus oriantur, sciendum est, quod si parochianus alicujus ecclesie transfert domicilium suum in aliam parochiam, et ibi moratur, erit statim parochianus illius ecclesie ad quam suum transfert domicilium, et illi ecclesie subjectus erit quoad jus parochiale, videlicet in divinis officiis audiendis, oblationibus, penitentiis recipiendis, sepulturis mortuariis et in recipiendis ibidem aliis ecclesiasticis sacramentis; et in hiis omnibus subtrahitur, et exhimitur incontinenti per translationem domicilii a jurisdictione illius ecclesie, in cujus parochia ante translatum domicilium morabatur.</p>
            </div>
            <div>
                <head>126</head>
                <p>(126) Nullus recipiat parrochianum alterius ad ecclesiastica sacramenta [127].</p>
                <p>Verum quia nullus debet jurisdictionem alterius usurpare, prohibemus districte ne aliquis parochianos alterius recipiat ad ecclesiastica sacramenta, nisi ad baptismum, et penitentiam, necessitatis articulo imminente, vel nisi de licentia proprii sacerdotis.</p>
            </div>
            <div>
                <head>127</head>
                <p>(127) Nullus parrochianos alterius sepeliat [128].</p>
                <p>Prohibemus etiam specialiter, ne aliquis parochianum alterius in cimiterio suo presumat sepelire, nisi ibi elegerit sepulturam.</p>
                <p>Quod si fecerit, corpus sepultum, et omnia, que occasione ipsius perceperit, ecclesie parochiali reddantur, nisi peregrinus fuerit, vel viator de remotis partibus qui ubicumque decesserit nisi alibi sepulturam elegerit, potest licite sepeliri.</p>
            </div>
            <div>
                <head>128</head>
                <p>(128) Si vero parochianus alicujus ecclesie, sive in sanitate, sive in infirmitate, ad aliam vicinam parochiam iverit, seu transierit animo domicilium non mutandi, et ibi aliquo casu sine electione sepulture mortuus fuerit, sepeliendus ad suam parochialem ecclesiam deportetur, vel sepeliatur in illa parochia, in qua est mortuus, si parentes ejus, vel consanguinei, et sua parochialis ecclesia hoc duxerit concorditer concedendum.</p>
                <p>Nec illa ecclesia, in cujus parochia mortuus fuerit, potest petere canonicam portionem ab ecclesia parochiali illius defuncti, de hiis que occasione sepulture, vellegati, pervenerint ad eamdem.</p>
            </div>
            <div>
                <head>129</head>
                <p>(129) Mulier autem constante matrimonio et etiam mortuo viro suo, eligere potest, ubicumque voluerit, sepulturam.</p>
                <p>Si vero sine electione sepulture decesserit, sepeliatur in cimiterio ecclesie parochialis in sepulcro viri, si primus mortuus fuerit et in eadem parochia sit sepultus.</p>
            </div>
            <div>
                <head>130</head>
                <p>(130) Quibus deneganda est sepultura [129].</p>
                <p>Sunt autem quidam, quibus debet denegari ecclesiastica sepultura: videlicet omnes heretici et excommunicati majori et etiam minori excommunicatione et interdicti.</p>
                <p>Item illi, qui in torneamentis morientur.</p>
                <p>Item usurarii, et predones manifesti.</p>
                <p>Item omnes, quos manifeste esse constiterit in mortali peccato decessisse.</p>
                <p>Itel illi qui se ipsos suspenderunt, vel se precipitaverunt aut se gladio interfecerunt.</p>
            </div>
            <div>
                <head>131</head>
                <p>(131) Hec intelligenda sunt, et servanda, nisi in morte apparuerint manifesta signa penitentie videlicet quia petiit presbyterum, vel penitentiam, vel alia signa penitentie, si amiserat jam loquelam.</p>
                <p>Et si [130] talis erat excommunicatus vel interdictus, et morte preventus non potuit absolutionis beneficium obtinere, potest et debet absolvi post mortem, sed ab illo prelato, seu judice absolvetur, per quem, dum viveret, fuerat absolvendus.</p>
                <p>Et ad probanda signa penitentie sufficit, ut dicunt fere omnes doctores, unus testis, si plures ad hoc probandum non poterunt inveniri.</p>
                <p>Verumtamen licet signa penitentie precesserant, si non fuerit in infirmitate vel mortis articulo ab aliquo absolutus, non debet ante absolutionem in cimiterio ecclesiastico sepeleri, sed juxta cimiterium poni poterit in aliquo ligneo monumento, vel in terra sepeliri, et postmodum cum debebit absolvi, debet exhumari, et absolvi et in cimiterio ecclesiastico sepeliri.</p>
                <p>Si vero corpus alicujus excommunicati, in cimiterio ecclesiastico aliquo casu contigerit sepeliri, cum de hoc plene constiterit, incontinenti extumuletur, si ossa excommunicati discerni poterunt ab ossibus fidelium defunctorum; et quousque cimiterium reconciliatum fuerit aspersione aque per episcopum solempniter benedicte, non sepeliantur in eo corpora defunctorum.</p>
            </div>
            <div>
                <head>132</head>
                <p>(132) Prohibemus autem districte, laycos intra ecclesiam sepeliri, sine nostra licentia speciali.</p>
                <p>De Decimis Et Primiciis.</p>
            </div>
            <div>
                <head>133</head>
                <p>(133) Cum dominus expresse dari precipiat decimas et primitias, atque salvi, et nolentes solvere excommunicationis vinculo sint innodandi, districte precipimus ut decime et primicie solvantur integraliter parochialibus ecclesiis in quarum parochiis predia, ex quibus fructus proveniunt, fuerint constituta; et debent solvi statim cum fructus percipiuntur et antequam inde separentur census, tributa, vel quarti, seu tasce.</p>
                <p>Si tamen primo fuerit facta talis separatio, sicut agricola tenetur decimare et primitiare quod sibi remanet, ita dominus quod de acervo non decimato accepit.</p>
            </div>
            <div>
                <head>134</head>
                <p>(134) De decimis [131].</p>
                <p>Si vero ille qui decimam tenetur solvere, vendat acervum bladi non decimatum vel aliam rem non decimatam de qua decima debet salvi, potest ecclesia petere decimam a venditore si voluerit vel etiam ab emptore quia res cum onere suo transit ad quemlibet possessorem.</p>
            </div>
            <div>
                <head>135</head>
                <p>(135) Decime autem agnorum, edorum, caseorum, lane, porcellorum et pullorum ecclesiis quibus debentur, fideliter persolvantur.</p>
                <p>Agnos tamen, edos, porcellos et pullos non debent dare deteriores nec meliores tenentur solvere sed dare debent mediocres vel sicut transeunt per ostium vel sub virga et ille qui decimus venerit pro decima habeatur.</p>
            </div>
            <div>
                <head>136</head>
                <p>(136) De primiciis [132].</p>
                <p>De primiciis vero dicimus et juri esse consentaneum reputamus, et sic, in Nemausensis diocesi, precipimus observari quod primicie ecclesie illi dentur de proventibus seu fructibus prediorum cui, ratione eorumdem prediorum decime persolvantur, cum non debeat una eademque ecclesia vel res diverso jure censeri.</p>
            </div>
            <div>
                <head>137</head>
                <p>(137) Nomine autem primitiarum seu pro [133] primiciis ad minus sexagesima pars de blado et vino ecclesiis debet solvi, nonobstantibus aliquibus compositionibus seu consuetudinibus que a sede apostolica non fuerunt approbate.</p>
                <p>Non tamen prohibemus quin priores et rectores quarumdam ecclesiarum nostre diocesis observent si voluerint antiquas consuetudines ecclesiarum suarum que consueverunt recipere et habere a parochianis suis, certam quantitatem vini vel bladi, pro [134] primicis annuatim.</p>
            </div>
            <div>
                <head>138</head>
                <p>(138) Sub pena excommunicationis prohibemus ne priores seu rectores ecclesiarum Neumausensis diocesis, sive sint regulares sive seculares, occasione decimarum seu primitiarum inter se cum clericis nec etiam cum laycis, occasione qualibet prelientur; nec clericus aliquis a possessione percipiendi decimas seu primicias vel alios quoslibet fructus possessorem seu possidentem presumat, auctoritate propria spoliare.</p>
            </div>
            <div>
                <head>139</head>
                <p>(139) Si quis autem contra prohibitionem presentem possessionem alterius in hoc casu invadere presumpserit, fructus quos per invasionem seu violentiam abstulerit ipso facto ammitat et spoliato restituat in expensis quas spoliatum ob hoc fecisse constiterit, condempnendus etiam, si jus proprietatis percipiendi hujusmodi decimas et primicias vel alios redditus temporales noscatur ad spoliatoris ecclesiam vel ad hereditatem propriam pertinere; gravius etiam si culpe qualitas postulaverit puniendus.</p>
                <p>Non enim justum est neque bonum quod aliquis jus [135] in causa propria sibi dicat.</p>
                <p>Sed si contra aliquem prior seu rector alicujus ecclesie pro decimis vel primitiis habuerit questionem coram nobis vel archidiacono seu officiali vel archipresbyteris nostris seu aliis ecclesiasticis personis communiter ab utraque parte electis secundum juris ordinem vel amicabiliter suam justiciam prosequatur, generaliter prohibentes ne super decimis vel primiciis vel aliis juribus spiritualibus clerici in laycos comprommitant quamvis in ipsos laycos de rebus temporalibus ad ecclesias pertinentibus valeat compromitti.</p>
            </div>
            <div>
                <head>140</head>
                <p>(140) Districte etiam prohibemus ne aliqui clerici, bladum, ortolagia vel quelibet alia decimare presumant, nisi presentibus et ad hoc vocatis dominis rerum illarum de quibus decima ecclesiis debet dari, nisi super hoc domini requisiti maliciose noluerint interesse; nec decimandi excedant debitam quantitatem.</p>
                <p>De Sponsalibus Et Matrimoniis.</p>
            </div>
            <div>
                <head>141</head>
                <p>(141) Sponsalia sunt promissio futuri matrimonii contrahendi.</p>
                <p>Debent autem contrahi post septennium et si [136] antequam septennium annum completum contracta fuerint, non habent aliquam firmitatem; tamen si adveniente et completo septimo anno consentiunt sponsalibus prius contractis ex tunc ratificari incipiunt valere.</p>
            </div>
            <div>
                <head>142</head>
                <p>(142) De etate [137].</p>
                <p>Etas vero ad matrimonium contrahendum est in masculo XIIII annus completus [138] et in puella XII completus.</p>
            </div>
            <div>
                <head>143</head>
                <p>(143) Ut autem diversa pericula circa matrimonium evitentur, statutum fuit in concilio generali et sic precipimus observari ut matrimonia non contrahentur clandestine sed cum fuerint contrahenda in ecclesiis per presbyteros publice proponantur competenti termino prefinito ut infra illum qui voluerit et valuerit legitimum impedimentum opponat et ipsi presbyteri nichilominus investigent utrum aliquod impedimentum obsistat.</p>
                <p>Cum autem probabilis apparuerit conjectura vel impedimentum contra matrimonium contrahendum contractus matrimonii interdicatur expresse donec quid fieri debeat manifestis constiterit documentis.</p>
            </div>
            <div>
                <head>144</head>
                <p>(144) Sane parochialis sacerdos qui tales conjunctiones inhibere contempserit aut quilibet regularis qui eis presumpserit interesse per triennium ab officio suspendatur; gravius puniendus si culpe qualitas postulaverit.</p>
                <p>Sed etiam illis qui taliter copulari presumpserint eas condigna penitentia injungatur.</p>
            </div>
            <div>
                <head>145</head>
                <p>(145) De prohibitione matrimonii [139].</p>
                <p>Districte autem inhibemus ne aliqui qui sponsalia contraxerint seu promissionem fecerint de matrimonio contrahendo, presumant cum aliis contrahere secunda sponsalia seu matrimonium nisi prius a vinculo priorum [140] sponsalium fuerint absoluti, et si aliquis vel aliqua contraxerint secunda sponsalia vel matrimonium contra promissionem super primis sponsalibus prius prestitam temere veniendo; tale secundum matrimonium non denuncietur in ecclesia nec taliter nubentibus detur benedictio nuptialis sine nostra licentia speciali quia nolumus quod talis malicia remaneat impunita.</p>
                <p>Quia vero sponsalia et matrimonia indiscrete multociens contrahuntur aliquando propter simplicitatem et juris ignorantiam aliquorum, et aliquando propter excogitatam maliciam atque fraudem de multis impedimentis pauca que frequentius sunt in usu hic ponimus, volentes in talibus occurere periculis et peccatis.</p>
            </div>
            <div>
                <head>146</head>
                <p>(146) Sciendum est igitur quod si quis contraxerit sponsalia cum muliere aliqua tempore legitimo ad sponsalia contrahenda, videlicet septimo anno completo sicut superius continetur, sive ipsam in uxorem accipiat sive non, nunquam postea aliquam aliam de consanguinitate ipsius mulieris desponsate habere poterit in uxorem.</p>
                <p>Nec mulier desponsata illa aliquem de consanguinitate illius viri desponsati habere poterit in maritum.</p>
            </div>
            <div>
                <head>147</head>
                <p>(147) Item si aliquis desponsaverit aliquam in uxorem et antequam eam cognoscat carnaliter vel matrimonium cum ea contrahat, ejus consanguineam cognoverit carnaliter non debet postmodum cum illa quam desponsaverat nec cum aliqua alia de consanguinitate ejus matrimonium contrahere et, si contraxerit, debet matrimonium separari.</p>
            </div>
            <div>
                <head>148</head>
                <p>(148) Item si quis alicui mulieri fidem dederit vel promiserit quod earn recipiet in uxorem, si post talem promissionem cognoverit eam carnaliter, non potest ea vivente cum alia matrimonium contrahere, ymmo debet compelli quod eam teneat in uxorem et maritali affectione pertractet, si alia rationabilis causa non impediat quare ipsam habere non debeat in uxorem.</p>
            </div>
            <div>
                <head>149</head>
                <p>(149) De consanguinitate [141].</p>
                <p>Item nullus debet sponsalia vel matrimonium cum aliqua contrahere de consanguinitate sua in primo, secundo, tertio, vel quarto gradu; quod si fecerit debet matrimonium separari.</p>
            </div>
            <div>
                <head>150</head>
                <p>(150) Si vero alique persone attinent sibi exuna parte in secundo, tertio vel quarto gradu consanguinitatis et affinitatis ex alia vero parte in quinto in linea transversali, licite potest inter eos matrimonium celebrari.</p>
            </div>
            <div>
                <head>151</head>
                <p>(151) De voto vel castitate [142].</p>
                <p>Qui autem votum emittunt vel faciunt de religione intranda seu castitate servanda matrimonium contrahere prohibentur.</p>
            </div>
            <div>
                <head>152</head>
                <p>(152) De commatribus [143].</p>
                <p>Item nullus debet contrahere matrimonium cum sua commatre vel filia sua spirituali; quod si fecerit debet matrimonium separari.</p>
            </div>
            <div>
                <head>153</head>
                <p>(153) De filia sui spiritualis filii [144].</p>
                <p>Item si quis contraxerit matrimonium cum filia sui spiritualis filii non debet matrimonium separari.</p>
            </div>
            <div>
                <head>154</head>
                <p>(154) De filia compatris sui [145].</p>
                <p>Item si quis contraxerit matrimonium cum filia compatris sui, non tamen cum illa filia per quam contracta est compaternitas sed cum alia, licet sit honestum a tali conjugio abstinere, non est tamen propter hoc matrimonium separandum.</p>
            </div>
            <div>
                <head>155</head>
                <p>(155) Item nullus debet matrimonium contrahere cum illa quam suis manibus baptizavit; quod si fecerit debet matrimonium separati.</p>
            </div>
            <div>
                <head>156</head>
                <p>(156) Item nullus debet matrimonium contrahere cum illa quam pater ejus baptizavit et si fecerit, erit matrimonium separandum.</p>
            </div>
            <div>
                <head>157</head>
                <p>(157) Item omnes filii et filie duorum compatrum vel duarum commatrum, sive ante compaternitatem sive post, geniti fuerint, possunt inter se matrimonialiter copulari; ilIa tamen persona excepta propter quam compaternitas est contractata quia illa persona nunquam potest copulari alicui filiorum patris sui spiritualis.</p>
            </div>
            <div>
                <head>158</head>
                <p>(158) Utrum autem aliquis duas commatres possit habere uxorem unam post aliam aliquando ab aliquibus dubitatur, super quo considerandum est diligenter an commaternitas contrahatur post contractum matrimonium sive ante; nam si ante, utverbi gratie: uxor tua antequam cum ipsa matrimonium contraheres et eam cognosceres carnaliter tenuerat infantem mulieris alterius in baptismo seu confirmatione, mortua uxore tua, tu poteris matrimonium contrahere cum illa commatre uxoris tue et sic, in hoc casu duas commatres unam post aliam habere poteris in uxores.</p>
            </div>
            <div>
                <head>159</head>
                <p>(159) Si vero uxor tua postquam fuit a te carnaliter cognita suscepit infantem alterius mulieris, illa cujus infans suscipitur, efficitur tibi commatrem per factum uxoris tue et ideo mortua uxore tua, non poteris illam ducere in uxorem.</p>
                <p>Et e converso eamdem compaternitatem uxoris adquiriri intelligas per maritum et in hoc casu duas commatres habere non poteris in uxores.</p>
            </div>
            <div>
                <head>016</head>
                <p>(16) Si sacerdos pro baptismo vel penitentia fuerit requisitus [22].</p>
                <p>Districte autem precipimus, et sub pena excommunicationis officii et beneficii, mandamus, ut quocumque tempore, et quacumque hora diei et noctis, sacerdos pro baptismo vel penitentia fuerit requisitus, omni occasione et mora postposita, ad conferendum ea exibeat liberaliter se paratum.</p>
                <p>(16) Si autem filium uxoris tue quem de alio viro generavit aliqua mulier in confirmatione tenuerit seu baptismo, illa mulier est commater uxoris tue et non tua et ideo, mortua uxore tua talem commatrem ejus habere poteris in uxorem.</p>
                <p>Idem est si filius tuus ab aliquo suscipiatur quem genuisti de alia muliere et ita in hoc casu aliquis poterit duas commatres habere in uxores et aliqua duos compatres unum post alium in maritos.</p>
            </div>
            <div>
                <head>161</head>
                <p>(161) De adulteris [146].</p>
                <p>Nunc videndum est utrum adulter cum adultera matrimonium contrahere possit.</p>
                <p>Et quidem si quis adulteratur cum aliqua conjugata et ipsa vel ipse adulter machinatur in mortem ipsius mariti adultere vel uxoris ipsius viri adulteri, hac intentione ut adulter et adultera contrahant postmodum inter se matrimonium, si mors propter hoc fuerit subsecuta non debent inter se matrimonium contrahere; quod si fecerint debet matrimonium separari.</p>
            </div>
            <div>
                <head>162</head>
                <p>(162) Item si adulter promiserit adultere quod ducet eam in uxorem post mortem uxoris ipsius adulteri, si est conjugatus, vel post mortem mariti adultere si est conjugata, si ante vel post fidem datam seu promissionem factam de matrimonio inter se contrahendo, predictus adulter cognovit carnaliter predictam adulteram vivente marito ipsius adultere vel uxore ipsius adulteri, nunquam possunt nec debent inter se matrimonialiter copulari; quod si fecerint erit matrimonium separandum.</p>
            </div>
            <div>
                <head>163</head>
                <p>(163) Item si adulter contraxit matrimonium de facto, quia de jure non potuit cum adultera que sciebat ipsum aliam habere uxorem, si ante vel post contractum de facto matrimonium inter ipsos predictos [147], adulter cognovit carnaliter predictam adulteram, vivente marito ipsius adultere vel uxore ipsius adulteri, si est conjugatus, nunquam debent inter se matrimonialiter copulari, mortuo marito ipsius adultere vel uxore ipsius adulteri, nec debent in contracto de facto matrimonio remanere.</p>
            </div>
            <div>
                <head>164</head>
                <p>(164) Si vero nullus istorum trium casuum supra proxime dictorum intervenerit et adulter, mortua uxore sua vel mortuo marito adultere, contraxerit matrimonium cum illa quam prius polluerat per adulterium, non debet propter hoc matrimonium separari.</p>
            </div>
            <div>
                <head>165</head>
                <p>(165) Inhibemus quoque districte ne aliqua mulier, absente viro suo quantum cumque annorum numero causa peregrinationis vel ex quacumque alia causa absens fuerit, presumat contrahere aliud matrimonium donec ei constet quod vir ejus decessit ab hac vita.</p>
                <p>Et si contrahere voluerit ejus parochialis sacerdos fieri nullatenus id permittatet idem in viro decernimus observandum.</p>
                <p>Si tamen aliquis contra presentem prohibitionem nostram, matrimonium contrahere presumpserit, ad nos mittantur ut super hoc fiat quod fuerit mediante justicia faciendum.</p>
            </div>
            <div>
                <head>166</head>
                <p>(166) Prohibemus autem, ne aliquis sacerdos ignotas personas de remotis partibus venientes matrimonialiter copulare presumat, sive ambe ignote fuerint sive altera illarum, nec etiam hujusmodi matrimonium faciendum denunciet in ecclesia, nisi de licentia nostra speciali.</p>
            </div>
            <div>
                <head>167</head>
                <p>(167) De matrimoniis clandestinis [148].</p>
                <p>Si vero persone contrahentium clandestina matrimonia note fuerint, et ea volunt in facie ecclesie publicare, nisi rationabilis causa impediat, videlicet consanguinitas, vel aliud legitimum impedimentum, ab ecclesia recipienda sunt, et comprobanda, tanquam a principio in conspectu Ecclesie contracta: ita scilicet quod confiteantur publice coram sacerdote, et aliis pluribus personis, se matrimonium contraxisse, vel de novo in ecclesia matrimonium contrahant de presenti, eisque detur, si postulaverint, benedicto nuptialis, prius eis injuncta penitentia a sacerdote, pro eo quod clandestine contraxerunt.</p>
            </div>
            <div>
                <head>168</head>
                <p>(168) Rursus interdicimus districte, sub pena excommunicationis, ne pro benedictione nubentium, vel exequiis mortuorum, seu ceteris ecclesiasticis sacramentis, a presbyteris vel clericis aliquid exigatur, pretextu etiam alicujus consuetudinis, que dicenda est potius corruptela, sed gratis et liberaliter conferantur omnia ecclesiastica sacramenta; gratanter tamen, et cum gratiarum actione possunt postea recipere quecumque sponte ipsis fuerint presentata.</p>
            </div>
            <div>
                <head>169</head>
                <p>(169) Item prohibemus, ne aliquis parochialis sacerdos recipiat ad matrimonium contrahendum parochianum vel parochianam alterius, ignorante proprio sacerdote.</p>
            </div>
            <div>
                <head>170</head>
                <p>(170) Si vero sponsus et sponsa de diversis parochiis fuerint, matrimonium poterunt contrahere, et benedictionem nuptialem recipere, in quacumque ecclesia voluerint proviso, quod litteras vel certos [149] nuncios presbyterorum suorum [150] habeant et ostendant, continentes quod in ecclesiis, quarum sunt parochiani, matrimonium denunciatum fuerit contrahendum, et quod ipsi presbyteri nullum sciunt vel audiverint impedimentum, quominus inter eos legitime possit matrimonium celebrari.</p>
            </div>
            <div>
                <head>171</head>
                <p>(171) Licet autem parochianus alicujus ecclesie eximatur a jure parochiali prime ecclesie, per translationem domicilii in parochiam alienam, nihilominus tamen fiat denunciatio matrimonii contrahendi in illa ecclesia, in cujus parochia volentes matrimonium contrahere longam fecerunt moram, etiam in illa in qua suum transtulerunt domicilium et morantur, maxime si de novo se [151] transtulerint in parochiam alienam.</p>
            </div>
            <div>
                <head>172</head>
                <p>(172) Quomodo debet dari benedictio nuptialis [152].</p>
                <p>Verum quia verba inutilia, et inconvenientia multosciens ab aliquibus proferuntur, dum datur benedictio nuptialis, precipimus quod in fine misse are benedicantur, et detur benedictio nuptialis.</p>
            </div>
            <div>
                <head>173</head>
                <p>(173) Quia sepe contingit, quod propter aliqua impedimenta, sponsus et sponsa volentes matrimonium contrahere, tarde post celebrationem misse ad ecclesiam veniunt, et benedictionem nuptialem postulant sibi dari, licet missam non audierint illa die, detur eis benedictio nuptialis.</p>
                <p>Honestum tamen est quod, si potest commode fieri, missam prius audiant, et in fine misse benedictionem accipiant nuptialem.</p>
            </div>
            <div>
                <head>174</head>
                <p>(174) In quo tempore non debet dari benedictio nuptialis [153].</p>
                <p>Sunt autem quedam tempora, in quibus solempnitates nuptiales fieri non debent nec dari benedictio nuptialis videlicet: ab Adventu Domini usque ad octabas Epifanie et a Septuagesima usque ad octavas [154] Pasce completas [155] et diebus tribus ante [156] Ascensionem Domini usque ad dominicam proximam post Pentecosten sed in ipsa dominica post Pentecosten [157] et deinceps possunt nuptiarum solempnitates legitime celebrari.</p>
                <p>De Sententia Excommunicationis Et Interdicti.</p>
            </div>
            <div>
                <head>175</head>
                <p>(175) Quia periculosum est, multipliciter prelatis et ecclesiarum rectoribus, in subditos majoris excommunicationis sententiam promulgare, prohibemus ne aliquis prior seu rector, vel capellanus alicujus ecclesie Neumausensis diocesis, aliquem majori excommunicatione presumat generaliter, vel specialiter excommunicare, etiam si alicui per nostras litteras mandaremus, quod aliquem per censuram ecclesiasticam coherceret, quia tale mandatum, cum ipsum aliquando facimus, extendi volumus tantummodo ad sententiam interdicti, quam sententiam interdicti [158] rectores et sacerdotes parochialium ecclesiarum curam animarum habentes proferre poterunt, auctoritate sua justa de causa, cum viderint expedire.</p>
            </div>
            <div>
                <head>176</head>
                <p>(176) De majori excommunicatione [159].</p>
                <p>Dicitur autem major excommunicatio cum dicit prelatus Excommunico te [160] tali excommunicato nullus debet in aliquo participare nisi in casibus inferius notatis, quia talis excommunicatio major [161] separat excommunicatum a communione fidelium, et participatione ac perceptione [162] sacramentorum.</p>
            </div>
            <div>
                <head>177</head>
                <p>(177) De minori excommunicatione [163].</p>
                <p>Minor vero excommunicatio dicitur, cum quis communicat excommunicato majori excommunicatione et tunc participans cum excommunicato [164] est remotus a perceptione sacramentorum id est non debet recipere eukaristiam, vel alia sacramenta, quousque fuerit absolutus.</p>
            </div>
            <div>
                <head>178</head>
                <p>(178) De interdicto [165].</p>
                <p>Interdictum dicitur, cum dicit prelatus: Interdico te [166], vel dicit: Subpono te interdicto ecclesiastico [167] vel interdico seu [168] Prohibeo tibi ingressum ecclesie [169], et talis interdictus, et ille qui majori excommunicatione est ligatus non debet intrare ecclesiam, quamdiu sunt in sententiam sed nec juxta ecclesiam stare quando divina officia celebrantur, nec debet recipere aliqua ecclesiastica sacramenta.</p>
            </div>
            <div>
                <head>179</head>
                <p>(179) De sententia suspensionis [170].</p>
                <p>Sententia suspensionis dicitur, quando prelatus dicit clerico: Suspendo te ab officio tuo [171], et tunc non debet taliter suspensus aliquod officium principaliter facere in ecclesia sed potest intrare ecclesiam, et audire cum aliis officium in choro, si tamen suspensus esset [172] ab officio misse tantum, tunc preter missam potest alia divina officia dicere, et audire, et percipere ac conferre alia ecclesiastica sacramenta.</p>
            </div>
            <div>
                <head>180</head>
                <p>(180) Quomodo debet fieri sententia interdicti [173].</p>
                <p>Quia vero superius diximus, quod rectores et sacerdotes ecclesiarum proferre possunt sententiam interdicti, caveant et diligenter attendant quod, sive de mandato nostro, sive auctoritate propria sententiam proferre voluerint interdicti, generaliter vel specialiter, ipsam in scriptis proferant, et causam expresse conscribant, propter quam interdicti sententia proferatur et eam scriptam in manibus teneant, et legant cum eam proferunt, quam sententiam formare possunt in hunc modum: [174] Cum ego P.</p>
                <p>rector vel capellanus talis ecclesie, Martinum, monuerim primo, secundo, tertio, ut de talibus decimis, primiciis satisfaceret, vel legatis, vel tale quid faceret ut tenetur, et ipse non curaverit obedire, ideo propter ejus contumaciam, in scriptis suppono eum ecclesiastico interdicto, vel dicat sic: in scriptis ei ingressum ecclesie interdico [175] et sic dicet, cum vult aliquem interdicere nominatim.</p>
            </div>
            <div>
                <head>181</head>
                <p>(181) Si autem in generali vellet formare sententiam interdicti, sic dicet: Ego P.</p>
                <p>rector vel cappellanus talis ecclesie, cum monuerim generaliter omnes in tali ecclesia, primo, secundo, tertio ut quicumque fecerit talem talam [176] vel ignem apposuit, vel talem furtum comisit, satisfaceret infra talem diem jam elapsum, et nullus satisfacere curaverit, ideo eum vel eos, qui predicta fecerunt, in scriptis suppono ecclesiastico interdicto [177].</p>
            </div>
            <div>
                <head>182</head>
                <p>(182) Sciendum tamen est, quod ille qui profert talem sententiam, debet et tenetur exemplum scripture hujusmodi sententie ei qui interdictus fuerit tradere infra mensem post diem late sententie si fuerit requisitus, super qua requisitione debet fieri publicum instrumentum, vel littere testimoniales confici sigillo autentico consignate.</p>
                <p>Qui autem non servata forma predicta sententiam tulerit interdicti, per mensem unum ab ingressu ecclesie, ac divinis, ipso jure noverit se suspensum, prout in decretali nova plenius continetur, et ad expensas et omne interesse condemnabitur interdicto et nichilominus alia pena condigna juxta superioris arbitrium punietur.</p>
                <p>Caveat ergo quilibet, ne predictam suspensionis penam incurrat, quoniam si contigerit aliquem sic suspensum divina officia celebrare, vel exequi sicut prius, videlicet: missam cantando, evangelium vel epistolam legendo, seu alias horas canonicas inchoando, orationes, et capitula principaliter dicendo in ecclesiam, irregularitatem incurrat secundum canonicas sanctiones, super qua non nisi per summum pontificem poterit dispensari.</p>
                <p>Et quia periculosum est propter predictam interdicti sententiam promulgare, precipimus consulendo, quod ad ferendam predictam sententiam non sint aliqui nimis prompti, et procedat semper coram testibus trina monitio sententiam interdicti.</p>
            </div>
            <div>
                <head>183</head>
                <p>(183) Prohibemus autem, ne excommunicato majori excommunicatione, aliquis clericus, vel laycus scienter communicare presumat in oratione, cibo, potu, vel osculo, nec salutet eos, quod si fecerit, minorem excommunicationem incurret, et tali excommunicato communicans, ante absolutionem non poterit, sine mortali peccato percipere ecclesiastica sacramenta; potest tamen reconciliari a simplici sacerdote absque juratori cautione.</p>
            </div>
            <div>
                <head>184</head>
                <p>(184) Si vero ille, cum quo participat excommunicatus esset cum omnibus participantibus, vel communicantibus sibi, vel si eidem excommunicato majori excommunicatione scienter communicet, prestando ei auxilium, consilium vel favorem, in facto illo seu crimine, pro quo est excommunicationis vinculo innodatus, majorem excommunicationem incurrit.</p>
                <p>Ille qui tali excommunicato taliter communicat, debet absolvi prestito juramento, nec potest absolvi nisi per illum judicem, qui excommunicavit eum cum quo participat in oratione, cibo, potu, osculo, salutatione, vel dando ei, et in eo quo excommunicatus est, consilium, auxilium vel favorem, excepto mortis articulo in quo quilibet excommunicatus potest absolvi, etiam a simplici sacerdote vel clerico sicut inferius continetur.</p>
            </div>
            <div>
                <head>185</head>
                <p>(185) Ille autem qui communicat ei qui propter participationem alicujus excommunicati, sicut dictum est, excommunicationis vinculo est innodatus, nullam propter hoc excommunicationem incurrit, quia excommunicatio in tertiam personam nulla transit.</p>
            </div>
            <div>
                <head>186</head>
                <p>(186) Si vero duos presbyteros simul, propter participationem alicujus excommunicati minori contingerit tantum excommunicatione ligari credimus quod alter alterum nichilominus absolvere possit.</p>
            </div>
            <div>
                <head>187</head>
                <p>(187) De minori excommunicatione [178].</p>
                <p>Sunt tamen quedam persone que, sine pena minoris excommunicationis, possunt participare seu communicare illis qui majore excommunicatione sunt ligati, dum tamen non communicant in crimine pro quo sunt excommunicati; predicte persone in quodam capitulo Gregorii numerantur videlicet: uxores, que possunt communicare maritis excommunicatis sine pena minoris excommunicationis.</p>
                <p>Item filii in patris potestate constituti possunt participare patribus suis excommunicatis.</p>
                <p>Item servi et ancille, sicut Saraceni baptizati et Saracene baptizate qui et que [179] possunt participare cum dominis suis excommunicatis.</p>
                <p>Item servientes, sicut sunt bubulci, pastores, porcarii, pedissece et similes persone que serviunt pro mercede dominis suis, que possunt ipsis dominis suis excommunicatis communicare; si tamen ipsi domini, excommunicati fuerint postquam predicte persone inceperunt stare cum ipsis, quia nonobstante sententia excommunicationis debent eis servire usque ad terminum suum sed ultra non debent remanere cum ipsis, nisi ante fuerint absoluti; quod si fecerint, minorem excommunicationem incurrent.</p>
                <p>Item possunt participare dominis suis excommunicatis consanguini, nepotes, vel nutrici qui cum ipsis dominis ante excommunicationem morabantur, et si ab eis recederent, unde viverent non haberent.</p>
                <p>Verumtamen si filii, uxores, nepotes, consanguinei, servi, ancille, bubulci, pastores et persone consimiles superius nominate, excommunicate fuerint, credimus quod patres, mariti et domini predictarum personarum, eas teneantur vitare quamdiu excommunicate fuerint, quia propter hoc absolvi citius procurabunt.</p>
                <p>Illi autem qui communicant alicui excommunicato, nescientes quod excommunicatus esset, non incurrunt minorem sententiam excommunicationis.</p>
                <p>Item peregrini, et viatores, qui transeunt per terram excommunicatorum, possunt ab eis emere necessaria sua et victualia, si non inveniant alios non excommunicatos a quibus emere possunt.</p>
                <p>Item si excommunicatus petat helemosinam, cum non habet unde vivat, potest sibi dari causa sustentationis ne pereat fame, et etiam indumenta ne frigore moriatur, et ille qui dat et communicat hac de causa non incurrit minorem excommunicationem, ymmo bene facit.</p>
                <p>Item si excommunicatus debet alicui aliquid, potest ab eo petere debitum sine aliqua pena.</p>
                <p>Item potest quilibet monere excommunicatum, quod faciat se absolvi, et loqui cum eo de correctione, et aliis, que pertinent ad salutem anime excommunicati et licet tunc verba alia incidentia forsitan interponat ut apud eum magis proficiat, non ideo minorem excommunicationem incurrit.</p>
            </div>
            <div>
                <head>188</head>
                <p>(188) Si vero aliquis clericus, vel laycus, minori excommunicatione tantummodo sit ligatus, videlicet quia participavit simpliciter cum excommunicato, qui non erat excommunicatus cum participantibus suis, tutius faciet si non intraverit ecclesiam, nec dixerit officium suum in choro cum aliis, si clericus sit, antequam fuerit absolutus.</p>
                <p>Si tamen intraverit ecclesiam causa orandi, cum nihil ibi dicitur presertim ecclesiam non consecratam, non videtur peccare, quia talis minori excommunicatione ligatus, non est remotus nisi a receptione sacramentorum que nec recipere, nec ministrare debet.</p>
            </div>
            <div>
                <head>189</head>
                <p>(189) Presbyter autem qui tali minori excommunicatione ligatus, scienter celebrat, graviter peccat, sed nullam propter hoc irregularitatem incurrit.</p>
                <p>Peccat etiam, si conferatecclesiastica sacramenta, sed ab eo collata, virtutis non carent effectu, cum propter talem minorem excommunicationem non videatur esse remotus a collatione sacramentorum, sed a receptione, sicut superius in eodem titulo est expressum.</p>
            </div>
            <div>
                <head>190</head>
                <p>(190) Item si quis clericus sciens se excommunicatum majori excommunicatione, vel etiam interdictum, aut suspensum ab officio, divina officia ante absolutionem celebrare presumpserit principaliter, scilicet cantando missam, evangelium, seu [180] epistolam, vel alias horas canonicas, orationes, seu capitula dicendo, in ecclesia eam officiando, irregularitatem incurret super qua non nisi per summum pontificem poterit dispensari.</p>
                <p>Debent tamen extra ecclesiam nichilominus dicere sub silentio horas suas clerici excommunicati, majori excommunicatione, et interdicti, si sunt [181] in sacris ordinibus constituti.</p>
                <p>Suspensus vero ab officio tantum, potest intrare ecclesiam, et cum aliis clericis officium suum simpliciter audire, non principaliter dicere, sicut superius circa principium hujus capituli est tractatum.</p>
                <p>Ad hec si excommunicatus majori excommunicatione publice ecclesiam intret, dum divinum celebratur officium, moneatur publice quod exeat.</p>
                <p>Et si exire noluerit, dimittatur officium nisi sacerdos canonem inceperit; quia tunc perficere debet officium jam inceptum; sed omnes alii, qui tunc in ecclesia fuerint, debent exire de ecclesia, preter ipsum presbyterum celebrantem, et unum vel duos clericos, qui pro serviendo eidem presbytero debent et possunt in ecclesia remanere.</p>
                <p>Completo autem canone, et sumptis corpore et sanguine Jesu Christi, excommunicato presente non est in missa amplius procedendum, sed si ecclesia juridictionem in loco illo habeat temporalem, potest ipsum expellere violenter.</p>
                <p>Si vero non habet jurisdictionem et excommunicatus nolit exire de ecclesia, potest ecclesia requirere dominum secularem, quod ipsum expellat.</p>
                <p>Et potest et debet etiam talis excommunicatus, propter talem rebellionem seu contumaciam suam iterum excommunicari a suo prelato, et denunciari publico excommunicatus, nec debet ab hujusmodi sententia absolvi nisi per sedem apostolicam, sicut est in Valentino consilio constitutum.</p>
                <p>Et hec servanda sunt in illo qui publice et nominatim est excommunicatus.</p>
            </div>
            <div>
                <head>191</head>
                <p>(191) Verum si occultum est, ilIum esse excommunicatum majori excommunicatione qui intrat ecclesiam, et est ibi aliquis qui secreto sciat eum excommunicatum esse, monendus est ab eo secrete quod exeat de ecclesia.</p>
                <p>Et si monitus exire noluerit, exeat caute de ecclesia ille qui scit secreto ipsum esse excommunicatum, ita quod alii, qui eum excommunicatum ignorant, non possint hoc cognoscere, quia cum occulte sciat, ipsum esse excommunicatum in occulto, vitandus est ab eo, ut saltim verecundie rubore confusus pro latenti excessu, satisfacere compellatur.</p>
                <p>In publico autem seu manifesto, talis occulte excommunicatus vitari non debet, ne per hoc ipsius peccatum et excommunicatio aliis reveletur.</p>
            </div>
            <div>
                <head>192</head>
                <p>(192) Eodem modo si sacerdos pro certo sciat aliquem esse excommunicatum majori excommunicatione, non debet eum vitare publice seu manifeste, in ecclesia vel extra, nisi possit per testes, vel alio modo legitime hoc probare: tunc eum potest et debet vitare publice, licet talis excommunicatus nondum sit in ecclesia vel per ecclesiam publicatus.</p>
                <p>Sed si, per testes vel alio modo legitimo, non potest sacerdos eum probare excommunicatum, videlicet quia ipse solus vidit, vel cum uno socio tantum vel ipse in secreto hoc sibi dixit; debet eum monere in secreto, et vitare secreto, ita quod a nemine cognoscatur, sicut superius proximo est expressum.</p>
            </div>
            <div>
                <head>193</head>
                <p>(193) Item si dicatur alicui sacerdoti in ecclesia, vel extra, quod aliquis parochianus suus sit excommunicatus, quia percussit clericum, vel alia de causa, licet plures hoc [182] asserunt, non tamen debet sacerdos eum tanquam excommunicatum vitare in ecclesia vel extra, nisi coram eo et coram testibus confessus fuerit, vel nisi publica fama fuerit ipsum esse excommunicatum, vel nisi ipse sacerdos hoc viderit et probare possit, vel nisi aliquis judex ecclesiasticus sibi mandaverit, quod eum tanquam excommunicatum faciat evitari.</p>
                <p>Quamvis enim aliqui vellent coram sacerdote probare talem excommunicatum esse, non tamen debet sacerdos, auctoritate sua, testes super hoc recipere, cum super hoc non habeat potestatem.</p>
            </div>
            <div>
                <head>194</head>
                <p>(194) Sane quia aliquando excommunicatur aliquis a diversis judicibus jurisdictionem in eum habentibus, et pro causis diversis, si ab uno de illis judicibus jurisdictionem in eum habentibus fuerit pro una causa absolutus, adhuc tamen tanquam excommunicatus vitandus est, quousque ab omnibus judicibus, a quibus fuerat excommunicatus, fuerit absolutus.</p>
            </div>
            <div>
                <head>195</head>
                <p>(195) Si autem ab uno judice tantum, pro causis diversis, et pluries fuerit excommunicatus, et ille judex absolvat eum pro una causa tantummodo in absolutione expressa, adhuc remanet excommunicatus et vitari debet quousque de omnibus causis, pro quibus fuerat excommunicatus, satisfecerit et fuerit pro omnibus absolutus.</p>
            </div>
            <div>
                <head>196</head>
                <p>(196) Excommunicatos quoque et nominatim interdictos, sive a nobis, sive ab aliis quibuscumque judicibus fuerint excommunicati vel nominatim interdicti, per totam nostram diocesim ab omnibus regularibus, et secularibus, exemptis et non exemptis, districte precipimus evitari in divinis officiis, et ecclesiasticis sacramentis, quia nulli possunt apostolicis privilegiis se tueri, quominus excommunicatos, et nominatim interdictos teneantur, et debeant in divinis officiis evitare.</p>
            </div>
            <div>
                <head>197</head>
                <p>(197) Quod si templarii, vel hospitalarii, vel regulares alii quicumque, etiam exempti, excommunicatos vel nominatim interdictos recipere presumpserint ad divina, vel ad ecclesiasticam sepulturam, vel celebrare in ecclesia interdicta, ecclesie in quibus ista presumpserint, subjaceant interdicto, salvis privilegiis templariorum, et hospitaliorum, quibus a sede apostolica est indultum, ut semel in anno ad ecclesiasticum officium admittantur in ecclesia interdicta, ita tamen quod tunc non sepeliantur ibi corpora defunctorum sicut hec omnia in Lateranense consilio et in decretali Alexandri pape tertii continentur.</p>
                <p>Illi etiam qui in ecclesiis interdictis presumunt scienter divina officia celebrare, ab officiis sunt et beneficiis ecclesiasticis suspendendi.</p>
            </div>
            <div>
                <head>198</head>
                <p>(198) Cum autem aliquam civitatem, villam, seu castrum, supponi contingent interdicto, omnibus parochianis illius loci negentur ibi omnia ecclesiastica sacramenta, preter baptisma parvulorum et penitentias morientium et corpus Christi, quod non debet decedentibus in penitentia denegari.</p>
                <p>Et ideo permissum est ecclesiarum ministris tempore talis interdicti, non pulsatis campanis, voce submissa, januis clausis, excommunicatis et interdictis exclusis [183], semel in ebdomada missa sollempnia celebrare causa conficiendi corpus Christi, quod dictum est, ut non est in penitentia decedentibus denegandum.</p>
            </div>
            <div>
                <head>199</head>
                <p>(199) De recipientibus crecem [184].</p>
                <p>Recipientibus etiam signum crucis, non est tempore talis interdicti [185] penitentia, cum eam postulaverit deneganda quod etiam servari debet in aliis peregrinis.</p>
                <p>Clerici quoque decedentes, qui servaverunt interdictum, in cimiterio ecclesie sine campanarum pulsatione, cessantibus solempnitatibus omnibus, tempore talis interdicti cum silentio tumulentur.</p>
            </div>
            <div>
                <head>200</head>
                <p>(200) In conventualibus etiam [186] in tempore talis interdicti, ecclesiis, bini et bini, vel simul tres horas canonicas valeant potius legere quam cantare, januis clausis, interdictis et excommunicatis (exclusis, et voce ita dimissa, quod exterius audiri non possint.</p>
            </div>
            <div>
                <head>201</head>
                <p>(201) Si autem clerici alicujus loci, qui locus ob culpam hominis, vel domini ejusdem loci, est subpositus interdicto, ad alia loca non interdicta venerint, vel se transtulerint, licite possunt audire divinum officium in locis non interdictis, et etiam divina officia celebrare.</p>
                <p>Volumus etiam et [187] concedimus, ut cum a nobis aliqua ecclesia nostre diocesis, ob culpam prioris vel rectoris ejusdem, fuerit supposita interdicto, conferantur nichilominus ibidem omnibus parochianis ejusdem ecclesie omnia ecclesiastica sacramenta, preter missas et alias horas canonicas, quas prohibemus in ipsa ecclesia, quamdiu interdicta fuerit, celebrari.</p>
                <p>Et si tunc aliquem parochianorum ejusdem ecclesie mori contigerit, sine campanarum pulsatione, et cessantibus aliis solempnitatibus, que fiunt intra ecclesiam in exequiis mortuorum, simpliciter mittatur intra ecclesiam, et postmodum in cimiterio tumuletur, et hoc ex [188] gratia concedimus, ut laycorum scandalum evitetur.</p>
                <p>In hoc etiam casu, parochiani illius ecclesie a nobis interdicte poterunt alibi audire divina officia, si ad [189] alias ecclesias accesserint, que non sunt supposite interdicto.</p>
            </div>
            <div>
                <head>202</head>
                <p>(202) De infirmis absolvendis [190].</p>
                <p>Ultimo videndum est qualiter, et a quibus, infirmi excommunicati vel interdicti, in mortis sint articulo absolvendi et quidem si infirmus vel aliquis alius in mortis articulo constitutus, excommunicatus vel interdictus fuerit, occulte vel manifeste, propter violentam manuum injectionem in clericos factam, vel propter violationem ecclesiarum, incendium, furtum, contumaciam, vel quamlibet aliam causam, sive sit excommunicatus, vel interdictus a papa, archiepiscopo, episcopo [191], judice delegato, sive a quolibet alio vel a jure, absolvat eum sacerdos, sive sit ejus parochianus, sive non, vel etiam quilibet clericus, si sacerdos haberi non potest, servando diligenter absolutionis formam, que inferius continetur.</p>
            </div>
            <div>
                <head>203</head>
                <p>(203) De excommunicatis propter violationem ecclesiarum [192].</p>
                <p>Si enim propter violationem ecclesiarum, incendium, furtum, rapinam, decimas, primicias, legata, debita, talas, forisfacta, vel propter dampna alicui contra justitiam illata, infirmus autem in mortis articulo constitutus, sit excommunicatus occulte, vel etiam interdictus, et occulte sibi petat a sacerdote absolutionem et penitentiam exiberi: precipiat ei sacerdos occulte antequam eum absolvat, quod, si habet illam rem [193] quam debet restitui, illam incontinenti restituat, vel ejus pretium, si res ilia haberi non potest, et restituatur per ipsum sacerdotem subpresso nomine penitentis; et si in [194] toto non potest satisfacere, faciat juxta posse et precipiat suis heredibus, quod si de illa infirmitate contingent ipsum mori, ad cognitionem sacerdotis satisfaciant pro eodem et recepto juramento ab ipso infirmo interdicto, vel excommunicato, quod stabit mandatis ecclesie et absolvat eum occulte sacerdos [195] dicendo psalmum, Miserere mei Deus [196] vel Deus misereatur nostri [197] etc.</p>
                <p>Kyrie eleison [198], et Pater noster [199], Salvum fac servum tuum [200].</p>
                <p>Domine exaudi Dominus vobiscum [201], Oremus [202], Deus cui proprium est misereri semper et parcere; suscipe deprecationem nostram et famulum tuum quem delictorum et excommunicationis cathena constringit, miseratio tue pietatis absolvat, per Christum Dominum nostrum [203].</p>
                <p>Et postea dicat: [204] Auctoritate qua fungor, absolvo te ab omni vinculo excommunicationis et specialiter a sententia excommunicationis qua ligatus eras pro tali facto, et precipio tibi, quod de cetero talia vel consimilia non committas.</p>
            </div>
            <div>
                <head>204</head>
                <p>(204) De habentibus voluntatem restituendi [205].</p>
                <p>Si autem propter gravem infirmitatem, mortis periculum excommunicato immineat, et occasione restitutionis faciendo non potest diferri absolutio sine periculo magno et si excommunicatus restituendi habeat voluntatem, recipiat statim sacerdos ab ipso excommunicato juramentum de stando mandatis ecclesie, et absolvat eum precipiendo sibi occulte in virtute prestiti juramenti, quod quamcito poterit, satisfaciat juxta posse, et quod precipiat suis heredibus, quod satisfaciant pro eodem.</p>
            </div>
            <div>
                <head>205</head>
                <p>(205) De occultis interdictis [206].</p>
                <p>Si vero talis infirmus occulte interdictus vel excommunicatus, tam pauper sit, quod non habet unde in toto, vel in parte, satisfacere possit, recepto ab ipso juramento occulte de stando mandatis ecclesie, injungat ei sacerdos quod si convaluerit, et ad pinguiorem fortunam pervenerit, satisfaciat juxta posse et absolvat eum juxta formam predictam.</p>
            </div>
            <div>
                <head>206</head>
                <p>(206) Ceterum si manifestum fuerit, aliquem infirmum excommunicatum esse vel interdictum, propter rapinam, decimas, primicias, debita, vel aliqua alia ad quorum restitutionem vel emendam teneatur, precipiendum est si manifeste quod [207] restitutionem vel solutionem incontinenti faciat juxta posse, et si non potest incontinenti facere, quia forte non habet rem, que debet restitui, nec ejus pretium, vel non est presens ille cui est solutio vel restitutio facienda, recipiat sacerdos firmam securitatem ab ipso infirmo per fidejussores, seu pignores, quod ipse vel heredes sui, restitutionem vel emendam facient juxta posse et facta securitate, recipiat nichilominus sacerdos publice juramentum ab ipso excommunicato vel interdicto, quod stabit mandatis ecclesie, vel judicis, si propter hoc a judice excommunicatus erat, et absolvat eum juxta formam predictam.</p>
            </div>
            <div>
                <head>207</head>
                <p>(207) De infirmis manifeste excommunicatis [208].</p>
                <p>Si autem talis infirmus, manifeste excommunicatus vel interdictus, tam pauper sit quod non restitutionem, in toto vel in parte, possit facere, nec securitatem prestare, recepto juramento ab ipso de stando mandatis ecclesie vel judicis, si propter hoc a judice excommunicatus erat, injungat ei in virtute prestiti juramenti, quod si convaluerit, et ad [209] pinguiorem fortunam pervenerit, satisfaciat juxta posse de eo, pro quo est excommunicatus, et absolvat eum juxta formam predictam.</p>
            </div>
            <div>
                <head>208</head>
                <p>(208) De excommunicato propter contumaciam [210].</p>
                <p>Si autem infirmus fuerit excommunicatus aut interdictus propter contumaciam, videlicet quia, citatus a judice, noluit stare juri vel in judicio comparere, recipiet sacerdos simpliciter juramentum ab ipso, coram testibus, quod stabit mandatis illius judicis [211] qui eum excommunicavit, quo recepto, absolvat eum juxta formam predictam, et precipiat ei quod, si convaluerit, compareat quamcito commode poterit coram illo judice facturus quod de jure fuerit faciendum.</p>
            </div>
            <div>
                <head>209</head>
                <p>(209) De excommanicatis propter verberationem clericorum [212].</p>
                <p>Si vero propter verberationem clerici, vel alicujus religiose persone, infirmus excommunicatus sit, recipiat sacerdos ab eo simpliciter juramentum quod stabit mandatis ecclesie, et absolvat eum, precipiendo sibi quod si convaluerit, accedat personaliter dominum papam, vel ejus legatum, mandatum ipsius humiliter recepturus.</p>
                <p>Si talis excommunicatus senex sit vel femina, cecus, vel unum pedem habens, aut puer infra XIIII annum constitutus, predicto juramento ab ipsis recepto et absolutione exibita, precipiendum [213] est eis, quod si convaluerint, ad suum episcopum accedant ejus mandatum humiliter recepturi.</p>
            </div>
            <div>
                <head>210</head>
                <p>(210) De satisfactione clerici [214].</p>
                <p>Ne vero ipsum infirmum, licet absolutum, mori contingat, nulla prestita satisfactione clerico injuriam passo vel ab eodem clerico venia de injuria non petita, precipiat sacerdos eidem quod ab ipso clerico, si presens est vel haberi commode potest, petat veniam de injuria quam sibi fecit, et etiam alia dampna, si que propter hoc passus est, vel si non potest incontinenti de expensis et dampnis datis satisfacere seu haberi non potest clericus injuriam passus, precipiat infirmus heredibus suis, quod de predictis satisfaciant pro eodem.</p>
            </div>
            <div>
                <head>211</head>
                <p>(211) De absolutione infirmorum si facere noluerint quod jurarunt [215].</p>
                <p>Si autem excommunicati in infirmitate, juxta predictas formas fuerint absoluti, et recuperata sanitate facere noluerint, quod jurarunt, mittantur ad nos cum litteris, de absolutione obtenta et juramento prestito continentibus veritatem, ut ad faciendum quod jurarunt, per censuram ecclesiasticam compellantur.</p>
                <p>Verumtamen licet aliquis excommunicato, sanus vel infirmus, de parendo mandatis ecclesie vel judicis prestiterit juramentum, vel aliam cautionem, non est tamen communicandum eidem, quousque fuerit absolutus.</p>
                <p>De Perjuriis Et Penis Eorum.</p>
            </div>
            <div>
                <head>212</head>
                <p>(212) Quia ex [216] frequenti et incauta juratione perjurium sepe contingit statutum est in jure, et nos precipimus observari, ut nullus clericus jurare presumat absque nostra licentia speciali, nisi super publicationibus testamentorum, et causis propriis, vel ecclesiarum suarum in quibus eis damus jurandi [217] licentiam generalem.</p>
            </div>
            <div>
                <head>213</head>
                <p>(213) De transgressione juramenti [218].</p>
                <p>Statutum est etiam consilio Narbonensi ut quicumque in transgressione juramenti manifeste fuerit deprehensus, in ecclesia denuncietur perjurus, qui si ammonitus satisfacere noluerit, tunc excommunicetur candelis accensis, et pulsatis campanis, singulis diebus Dominicis, et festivis, et denuncietur intestabilis, et infamis, nec ad testimonium, vel ad alios actus legitimos admittatur.</p>
                <p>Et hanc penam precipimus frequenter per ecclesias publicari.</p>
                <p>Sed nolumus quod aliquis sacerdos aliquem parochianum suum denunciet perjurum, vel infamem, nisi a nobis, vel archidiaconis nostris seu officiali nostro, vel alio judice mandatum super hoc receperit speciale.</p>
            </div>
            <div>
                <head>214</head>
                <p>(214) Contra laicos publice perjuros [219].</p>
                <p>Statutum est etiam in consilio Avinionensi per legatum sedis apostolice celebrato, contra publice perjuros, seu convictos de perjurio, et eos, qui pertinaciter in excommunicatione per sex menses permanserint, pro eo quod faciles sunt homines ad perjuria, et ad censuram ecclesiasticam contempnendam: ut nulli episcoporum liceat absolvere hujusmodi excommunicatos, qui per sex menses excommunicationem sustinuerint animo indurato; sed ad sedem apostolicam absolvendi sicut sacrilegi et incendiarii, transmittantur.</p>
                <p>Perjurus vero, non potest aliam satisfactionem facere nisi ut dictam sedem apostolicam adeat ut ei penitentia injungatur.</p>
            </div>
            <div>
                <head>215</head>
                <p>(215) De clericis perjuris [220].</p>
                <p>Si forte clerici fuerint, in utroque casu ab officio et beneficio ecclesiastico penitus repellantur ad quorum neutrum [221] restitui valeant, nisi per summum pontificem, vel legatum ipsius.</p>
                <p>Et hoc statutum precipimus per ecclesias publicari, ne aliquis se possit postmodum per ignorantiam excusare.</p>
                <p>De Judeis.</p>
            </div>
            <div>
                <head>216</head>
                <p>(216) Precipimus ut judei in Neumausensi diocesi commorantes, omni tempore in medio pectoris rotam portent, ut per hoc a christianis discernantur et in diebus lamentationum [222] et dominice passionis, in publico non procedant, nec occasione puerorum suorum nutriendorum vel alia qualibet causa, nutrices, aut servientes teneant in suis domibus christianos et si contra presumpserint, omnibus christianis [223], inhibeatur districte, ne cum eis audeant aliquod commercium exercere.</p>
                <p>Interdicimus quoque, ne ipsi judei in diebus dominicis et festivis, presumant publice operari, et ne [224] carnes suas vendant, vel eas comedant publice in Quadragesima, seu aliis diebus, in quibus ab esu carnium abstinent christiani.</p>
                <p>Quod si contra predicta fecerint, christianorum participatio, seu communio, usque ad satisfactionem condignam, eis in commerciis et omnibus aliis denegetur.</p>
                <p>Sub pena excommunicationis inhibemus, ne quis christianorum, carnes refutatas a judeis in macello christianorum presumat vendere, vel alibi infra villam, precipientes, ut omnes christiani vitent convivia judeorum, nec eos ad convivium recipiant, quia, cum ipsi apud christianos cibis communibus non utantur, indignum, atque sacrilegum est eorum cibos a christianis sumi; cum ea que Apostolo permittente nos sumimus, ab illis judicentur immunda.</p>
                <p>Nullus etiam chritianus, vel christiana, azyma judeorum manducet, aut cum eis in eadem domo habitet aut aliquem eorum pro medico in infirmitatibus vocet, aut aliquam medicinam recipiat, aut cum eis in balneo se lavet; nec eis super christianos, bailivie, seu alia publica officia commitantur, ne in christianos occasionem habeant seviendi; christiani autem qui non servaverint supradicta, monitione premissa, excommunicationis sententie supponantur.</p>
                <p>Item volumus, et districte precipimus, ut nullus invitos vel nolentes paganos, Judeos, seu quoscumque alios infideles, ad baptismum venire compellat.</p>
                <p>Si quis autem eorum ad christianos causa suscipiende fidei confugerit, postquam voluntas ejus fuerit ecclesie patefacta, christianus efficiatur, absque contradictione et calumpnia aliquorum, et etiam dominorum, nec a possessionibus, seu aliis bonis, propter hoc nullatenus excludatur.</p>
                <p>Baptizati tamen servitia debita et consueta non minus debent propriis dominis exibere: si tamen eorum domini fuerint christiani, quia in hoc casu servi remanent post baptismum.</p>
                <p>Verumtamen si eorum domini judei fuerint, vel alii infideles, baptismus a talium dominorum servitio ipsos penitus liberavit.</p>
                <p>Post Omnia Predicta Ponuntur Hic Quedam Capitula Non Habentia Titulos Speciales.</p>
            </div>
            <div>
                <head>217</head>
                <p>(217) Districte prohibemus, ne aliquis rectoriam, seu vicariam alicujus ecclesie in diocesi Neumausensi presumat ab aliquo recipere, nisi prius nobis fuerit presentatus, et a nobis illius ecclesie curam receperit animarum.</p>
            </div>
            <div>
                <head>218</head>
                <p>(218) De habentibus curam animarum [225].</p>
                <p>Item prohibemus ne aliquis curam animarum alicujus ecclesie a nobis sibi commissam, vel committendam, singulis annis in synodo beati Luce presumat usque ad aliam synodum ejusdem festi beati Luce dimittere, nostra licentia non obtenta.</p>
                <p>Precipientes districte, quod rectores vel sacerdotes parochiales, singulis annis ad utramque synodum venient, et stent in synodo beati Luce cum capis rotundis, et in sinodo Pascali cum superpelliciis, in ecclesia dum synodus celebratur.</p>
            </div>
            <div>
                <head>219</head>
                <p>(219) De recipientibus curam ecclesiarum [226].</p>
                <p>Item prohibemus ne aliquis presumat curam duarum ecclesiarum recipere, nec etiam exercere sine nostra licentia nisi una pendere ex altera dinoscatur.</p>
            </div>
            <div>
                <head>220</head>
                <p>(220) De cappellanis sic [227] recipientibus [228].</p>
                <p>Item prohibemus ne aliquis prior seu rector alicujus ecclesie sive regularis fuerit, vel etiam secularis, presumat in ecclesia sua aliquem capellanum ponere ad curam animarum exercendam, sine nostro consilio et assensu.</p>
            </div>
            <div>
                <head>221</head>
                <p>(221) Ne monachi regant populum [229].</p>
                <p>Item in ecclesiis parochialibus, in quibus monachi habitant, populus per monachos non regatur, nec singuli monachi per quascumque ponantur parochiales ecclesias, sed in majori conventu, aut cum aliquibus fratribus suis maneant, sicut est in Lateranensi concilio constitutum; precipientes districte auctoritate domini pape, qua fungimur [230] in hac parte, quatinus statuta super reformationem monachorum a felicis recordationis a domino Gregorio papa edita, monachi studeant observare.</p>
                <p>Inhibemus quoque, ne ab abbatibus, vel quibuscumque regularibus, seu secularibus clericis nostre diocesis, novi census imponantur, nec veteres augeantur, nec partem reddituum presumant suis usibus applicare, nec portionem debitam et antiquam clericorum qui per eos ad ecclesias presentantur, diminuant; nec ecclesias, cum vacaverint, propriis usibus applicent, ad quas consueverunt clerici seculares pro rectoribus, seu perpetuis vicariis, presentari.</p>
                <p>Si quis vero contra fecerit, irritum quod egerit habeatur.</p>
            </div>
            <div>
                <head>222</head>
                <p>(222) De redditibus ecclesiarum [231].</p>
                <p>Item prohibemus districte, ne aliquis clericus futuros redditus alicujus ecclesie nostre diocesis emat, recipiendo ad firman ipsam ecclesiam cum redditibus ipsius ecclesie sub certo pretio, sine nostro consilio et assensu, nisi prior, seu rector ipsius ecclesie, ad studium theologie voluerint ire et tunc etiam regularibus, vel laycis, ecclesiam ad firmam id est a prefatius concedere non presumat.</p>
            </div>
            <div>
                <head>223</head>
                <p>(223) Ne quis teneat sacerdotem alterius diocesis [232].</p>
                <p>Item prohibemus, ne aliquis prior seu rector alicujus ecclesie Neumausensis diocesis, presumat tenere in ecclesia sibi commissa aliquem sacerdotem alterius diocesis, nisi prius cum litteris testimonialibus sui episcopi se presentaverit coram nobis.</p>
            </div>
            <div>
                <head>224</head>
                <p>(224) De promittentibus obedientiam [233].</p>
                <p>Item prohibemus, ne aliquis presbyter [234] qui professionem seu obedientiam fecerit regularem, licet nondum habitum susceperit, presumat sine nostra licentia expressa, curam animarum exercere in diocesi Neumausensi; districte precipientes, quod regulares conversi, seu clerici fuerint, sive layci [235] deferant habitum regularem, et vivant sine proprio, atque caste.</p>
            </div>
            <div>
                <head>225</head>
                <p>(225) De capellanis parochialibus [236].</p>
                <p>Item prohibemus, ne cappellani parochialium ecclesiarum nostre diocesis, a parochianis suis in infirmitate constitutis, donationes recipiant bonorum suorum, nisi eis aliqua consanguinitatis linea sint conjuncti, vel nisi nomine ecclesiarum donationes receperint supradictas, quia in fraude ecclesiarum, et ipsorum etiam infirmorum qui tales donationes cappellanis seu sacerdotibus parochialibus faciunt [237] multotiens ab ipsis sacerdotibus occulte hoc procurantur fieri sub specie pietatis.</p>
            </div>
            <div>
                <head>226</head>
                <p>(226) De restitutionibus [238].</p>
                <p>Sub pena excommunicationis et suspensionis officii, districte precipimus omnibus sacerdotibus nostre diocesis, ne dampna data seu forisfacta, sibi, ut aliis restituant, in penitentia restituta, differant restituere, vel sibi retinere presumant, sed illis restituant integraliter sine mora, et fraude, quibus est restitutio facienda.</p>
                <p>Qui autem contra hoc fecerit, comperta super hoc veritate, quod receperit, cum verecundia reddere compelletur, et tantumdem pauperibus erogare; et si restituere, vel de pena satisfacere nequiverit, alia pena gravi juxta nostrum arbitrium punietur.</p>
            </div>
            <div>
                <head>227</head>
                <p>(227) De invadentibus possessionem [239].</p>
                <p>Quia pro certo didicimus quod quidam clerici, ob amorem et gratiam amicorum suorum clericorum vel etiam laycorum, possessiones alienas violenter invadunt, vindemiando vineas, segetes et fructus alios colligendo, atque aliquos occasione hujusmodi frequenter verberant, et etiam vulnerant, propter quod contra clericos magnum scandalum in populo generatur; hoc sub pena excommunicationis fieri prohibemus districtissime.</p>
                <p>Et si quis contra fecerit, fructus, quos de possessionibus aliorum, contra quos questionem non habent, ob amorem et gratiam alicujus collegerit, reddere compelletur.</p>
                <p>Et si plures simul hoc fecerint, unusquisque ad restitutionem totaliter compelletur, donec plene, quod ablatum est, fuerit restitutum; et alia pena juxta nostrum arbitrium a nobis nichilominus punietur.</p>
                <p>Qui vero, occasione invasionis predicte vel alia de causa, ob gratiam et amorem alterius, aliquem vulnerare, seu verberare presumpserit, de nostra diocesi expelletur, graviori pena, si culpe qualitas postulaverit, puniendus; nec restituetur, donee passo injuriam satisfecerit competenter.</p>
                <p>Quidam clerici sibi dono vel pretio a laycis cedi faciunt actiones, ut adversarios ad ecclesiasticum forum trahant, et eos, quousque cum eis composuerint, fatigant laboribus et expensis: quod fieri de cetero prohibemus.</p>
            </div>
            <div>
                <head>228</head>
                <p>(228) De questoribus [240].</p>
                <p>Helemosinarum questores, quorum quidam se alios mentiendo, abusiones nonnullas in sua predicatione proponunt, admitti, seu recipi, nisi apostolicas, vel nostras, seu domini archiepiscopi Narbonensis litteras veras exibeant, prohibemus et tunc preter id quod in ipsis continebitur litteris, nichil populo proponere permittantur nec cartelli, seu cedule recipiantur ab eisdem, nec remissiones facte per alios quam per dominum papam, vel per dominum archiepiscopum Narbonensem, seu per nos, in ecclesia recitentur; nec cruces seu reliquias populo ostendere permittantur nec [241] ab eisdem questoribus occasione faciendi questam aliud requiratur.</p>
            </div>
            <div>
                <head>229</head>
                <p>(229) De festis [242].</p>
                <p>Precipimus quod festa, tam a clericis quam a laycis Neumausensis diocesis celebrentur et colantur que Neumausensis ecclesia precipit coli, et etiam venerari, nec frangantur occasione elemosine, piis locis vel pauperibus erogande.</p>
            </div>
            <div>
                <head>230</head>
                <p>(230) De jejuniis quatuor temporum [243].</p>
                <p>Item ad tollendam quorumdam dubietatem de celebrando festo beati Mathie, et jejuniis quatuor temporum in septembri statutum fuit in consilio Narbonensi, ut semper in anno bisextili posteriore die celebretur festum predictum, et in quarta feria, que tertia primo in septembri occurerit, jejunia quatuor temporum celebrentur.</p>
            </div>
            <div>
                <head>231</head>
                <p>(231) Quisque presbyter debet habere vestes sacerdotales [244].</p>
                <p>Statuimus precipiendo, quod quilibet presbyter, in principio sui presbyteratus, faciat fieri et habeat vestes sacerdotales proprias, cum quibus cum mortuus fuerit, valeat sepelliri.</p>
            </div>
            <div>
                <head>232</head>
                <p>(232) Nullus ordinatur ab alieno episcopo [245].</p>
                <p>Prohibemus districte, ne aliqui clerici Neumausensis diocesis, ab alieno episcopo se permittant vel faciant ordinari, sine nostra licentia et assensu et quod si fecerint, executionem Ordinis non habebunt, ad quam non restituentur, quousque condignam penitentiam egerint de transgressione hujusmodi et contemptu.</p>
            </div>
            <div>
                <head>233</head>
                <p>(233) Quia parochialis sacerdos erga parochianos suos, in omnibus suis actibus atque dictis, patientem se debet ostendere ac benignum, ut per ipsius sacerdotis vitam laudabilem et humilitatis, exemplum eos invitet ad devotionem divini officii et peccatorum suorum confessionem eidem sacerdoti libentius et securius faciendam, districtius inhibemus, ne aliquis sacerdos parochialis presumat temeritate qualibet, suam parochianam vel parochianum verberare, aut eis verba contumeliosa et injuriosa dicere, per que presumi possit, eos furtum, adulterium, seu alia crimina commississe.</p>
                <p>Quia illi qui talia verba dici audiunt a presbyteris parochialibus, credunt de facili esse vera, cum peccata parochianorum suorum audierint in penitentia que verbo, signo vel [246] nutu non debent alicui revelare; presbyter vero qui contra presentem prohibitionem nostram facere presumpserit ab illa parochia in qua ista commiserit, removebitur, nec ibi nec alibi recipiet curam animarum donec de tanto excessu condignam egerit penitentiam et passis injuriam satisfecerit competenter.</p>
            </div>
            <div>
                <head>234</head>
                <p>(234) De banno fructuum [247].</p>
                <p>Districte precipimus ut in locis in quibus, post sonitum campane seu buccine de nocte, layci ire sine lumine prohibentur, clerici eandem prohibitionem debent observare, alioquin pene que propter hoc laycis imponuntur, eos volumus subjacere quamper cappellanos locorum illorum, nostro nomine ab ipsis clericis exigi, volumus et mandamus; et si eam solvere noluerint requisiti, eamdem penam duplicatam solvere compellentur; et idem de banno fructuum precipimus observari ut per hoc laycorum scandalum evitetur et clerici ab illicitis arceantur.</p>
            </div>
            <div>
                <head>235</head>
                <p>(235) Cum ex officii nostri debito teneamur excessus corrigere subditorum, ne sanguis ipsorum de nostris manibus requiratur, et publice utilitatis intersit ne crimina remaneant impunita, volumus, et sub pena excommunicationis, districte precipimus ut si quis clericus homicidium, sacrilegium, incendium, vel furtum, in nostra diocesi manifeste repertus fuerit commisisse vel aliquem atrociter, nisi se defendendo, fecerit vulnerasse, capiatur per archidiaconum, si presens fuerit, vel per archipresbyterum; vel si archipresbyter presens non fuerit, per priorem canonicum, vel per rectorem, seu cappellanum illius ecclesie, in cujus parochia predicta crimina commissa fuerint, capiatur et, captus; apud Neumausum ad nos per clericos [248] adducatur, adjunctis aliquibus laycis, si opus fuerit ad violentiam repellendam, si forsitan inferri per aliquos timeretur.</p>
            </div>
            <div>
                <head>236</head>
                <p>(236) De clericis conjugatis [249].</p>
                <p>Districte precipimus quod clerici conjugati volentes gaudere privilegio clericali, tonsuram et coronam publice portent, si tamen bigami non fuerint et vilia officia non exerceant, nec portent vestes virides, rubeas, seu virgatas.</p>
            </div>
            <div>
                <head>237</head>
                <p>(237) De cartis [250].</p>
                <p>Item prohibemus ne creditores instrumenta seu cartas super debitis contractis confectas presumant occulte et maliciose retinere, postquam de debitis eisdem creditoribus plene fuerit satisfactum; quod se fecerint, excommunicabuntur, sicut est in Narbonensi constitutum consilio et hoc per ecclesias publice proponatur.</p>
            </div>
            <div>
                <head>238</head>
                <p>(238) In Narbonensi consilio fuit sub obtestatione divini judicii inhibitum et preceptum principibus, baronibus, bailivis et consulibus, ut, si contingat aliquem laycum, pro injuria dicto vel facto illata clerico, vel pro aliqua alia questione ecclesiastica, excommunicari per ordinarium vel judicem delegatum, vel alias pro tali causa puniri, ad res vel bona ejusdem clerici seu parentum suorum, occasione predicta, manus suas extendere non presumant, aut interdicere furnum vel molendinum aut aliquod aliud commercium commune; quod si fecerint, nisi legitime moniti [251] cessaverint, excommunicationis vinculo debent innodari et hoc per ecclesias laycis publice [252] intimetur.</p>
            </div>
            <div>
                <head>239</head>
                <p>(239) Item statuit consilium Valentinum, quod si aliqui excommunicati statuta faciant, precepta seu banna contra excommunicatores seu denunciatores excommunicationum latarum quod dictum consilium censuit esse quasi hereticum et ad [253] disciplina ecclesiastica alienum cum discrete fiet hoc in contemptum clavium et confusionem ipsarum quas ipsi nituntur infringere malicia obstinata, licet excommunicati intelligantur per constitutionem domini Honorii pape quia tamen constitutionem illam contemnunt, statuit dictum consilium quod quicumque statutum preceptum, bannum interdictum furni, molendini, ignis, aque seu aliorum commerciorum seu mandatum fecerint contra excommunicatores vel denunciatores apertum, tacitum, vel occultum, denuncientur propter hoc excommunicati; et si moniti infra X dies non revocaverint denuncientur excommunicati per totam provinciam et etiam in vicinis provinciis si videbitur expedire et cessetur a divinis in omnibus locis ad que venerint taliter excommunicati quamdiu moram fecerint in eisdem nec absolvantur donec de dampnis et injuriis illatis propter hoc ecclesie et personis ecclesiasticis satisfecerint competenter.</p>
                <p>Et hoc laycis est generaliter intimandum.</p>
            </div>
            <div>
                <head>240</head>
                <p>(240) Nullus clericus tallietur [254].</p>
                <p>Item statutum est in consilio Narbonensi, ut clerici occasione patrimonii sui vel persone nullatenus tallientur.</p>
                <p>Et tam consules quam alii layci ab hujusmodi talliis et [255] exactionibus per censuram ecclesiasticam si necesse fuerit compellantur; et hoc idem de ecclesiis et hominibus ecclesiarum precipitur in eodem consilio observari.</p>
            </div>
            <div>
                <head>241</head>
                <p>(241) In lateranensi consilio est statutum quod si layci a talibus gravaminibus clericorum et ecclesiarum moniti desistere noluerint tam ipsi quam fautores eorum excommunicationi se noverint subjacere nec communioni reddentur donec satisfecerint competenter et hoc laycis intimetur [256].</p>
            </div>
            <div>
                <head>242</head>
                <p>(242) Nullus clericus dat pedagium vel leudam [257].</p>
                <p>Statuit nichilominus predictum consilium Narbonense quod clerici vel viri ecclesiastici vel religiosi non dent de rebus suis pedagium sive leudam.</p>
            </div>
            <div>
                <head>243</head>
                <p>(243) A felicis recordationis domino Honorio summo pontifice excommunicationis sententia est prolata contra omnes statutarios [258] et scriptores statutorum, que fiunt contra Ecclesie libertatem nec non contra potestates, consules, rectores et consiliarios locorum ubi hujusmodi statuta et consuetudines edite fuerint et servate nec non et contra illos qui secundum ea presumpserint judicare, vel in publicam formam scribere judicata; et hoc in ecclesiis, publice proponatur.</p>
            </div>
            <div>
                <head>244</head>
                <p>(244) Nullus clericus faciat colligationes societates vel confratrias [259].</p>
                <p>Quia colligationes, societates, confratrie seu conjurationes, quocumque nomine censeantur, reprobate sunt a canonibus et etiam a constitutionibus consiliorum factorum per legatos sedis apostolice, in partibus et provinciis istis, omnino interdicte et cassate, et excommunicatio lata in factores sicut in Valentino consilio continetur.</p>
                <p>Ideoque in predictis consiliis inherendo, auctoritate predictorum consiliorum districte prohibemus ne aliqui conjurationes, colligationes, confratrias seu alias quascumque obligationes, fide vel juramento seu qualibet alia firmantia interpositis facere presumant contra ecclesias vel personas ecclesiasticas seu contra ecclesiasticas libertates, penas timentes super hoc in consiliis et canonibus promulgatas.</p>
                <p>Hoc est in ecclesiis publice proponendum.</p>
                <p>[245] Quia periculosum est omnibus sententiam excommunicationis incurrere et eam sustinere animo indurato, districte precipimus sacerdotibus ecclesiarum parochialium universis, ut parochianos suos publice moneant, et frequenter singulis annis, ne culpa sua se permittant excommunicationis vinculo innodari, denunciando eis quod quicumque post legitimam admonitionem se excommunicari presumpserint, in VIIII libris et uno denario Turonensi punietur, sicut statutum fuit per dominum Lodovicum regem Francie in consilio apud Appamiam celebrato, quod fuit per ecclesiam approbatum.</p>
            </div>
            <div>
                <head>246</head>
                <p>(246) Item significetur eisdem parochianis quod si per annum contumaciter in excommunicationis sententia permanserint, bona eorum cadent omnia in commissum, sicut ab illustri domino Lodovico rege Francorum, filio predicti domini Lodoyci fuit constitutum et preceptum observari in provincia Narbonensi, super quo litteras suas patentes dedit, et concessit universis episcopis provincie Narbonensis que omnia fuerunt postmodum per ecclesiam approbata.</p>
            </div>
            <div>
                <head>explicit</head>
            </div>
        </body>
    </text>
</root>
