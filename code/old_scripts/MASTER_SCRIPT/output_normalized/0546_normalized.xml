<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Sodor</title>
                <recordID>0546</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1292-13-10</origDate>
                <dateNotes/>
                <origPlace>Peel</origPlace>
                <diocese>Sodor</diocese>
                <province>[Holy See]</province>
                <country>[Scotland]</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Diocesan</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 546</p>
                <p>Year: 1292</p>
                <p>Month: 13</p>
                <p>Day: 10</p>
                <p>Circa: None</p>
                <p>DatingNotes: None</p>
                <p>Place: Peel</p>
                <p>Diocese: Sodor</p>
                <p>Province: [Holy See]</p>
                <p>CountryModern: [Scotland]</p>
                <p>Latitude: 54.221</p>
                <p>Longitude: -4.691</p>
                <p>PlaceNotes: ['diocese also known as &quot;The Isles\'; see Cheney, Manx Synodal Statutes, pt 1', 'actually a Possession of the Crown; not part of either England, Scotland or the UK']</p>
                <p>Classification: Diocesan</p>
                <p>IssuingAuthority: Mark</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Records of Convocation, vol. 1: Sodor and Man, 30-51</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: ['Library Scan', 'Hard Copy Scan']</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: see Cheney, Manx Synodal Statutes, pt 1</p>
            </div>
            <div>
                <head>Text</head>
                <div>
                    <head>Incipit</head>
                    <p>Incipiunt constituciones synodales Sodorensis ecclesie, in synodo ordinate, celebrate et statute in ecclesia Sancti Bradani in Mannia, sexto Idus Martii anno Domini millesimo ducentesimo nonagesimo primo, cui prefuit uenerabilis pater Dominus Marcus Sodorensis episcopus.</p>
                </div>
                <div>
                    <head>Capitulum 1</head>
                    <p>De infirmis uisitandis.</p>
                    <p>Statuimus ut singuli capellani prompti sint ad infirmos uisitandos cum uocati fuerint, ne per eorum negligenciam, aliquos contigerit sine sacramentis ecclesiasticis mori.</p>
                    <p>Et cum ad eos accesserint induti superpelliciis, reuerenter corpus Dominicum deferant, in pixide ad hoc deputata, lintheo albo uel serico cooperto, et tintinnabulo precedenti in uillam ecclesie, uel in locos prope ecclesiam constitutis.</p>
                    <p>Ad loca uero remota corpus Dominicum non deferatur nisi per capellanum ecclesie, capa clausa indutum.</p>
                    <p>Et cum adeo infirmos accesserint, moneant eos salubriter, et inducant ad ueram confessionem et penitenciam, et testamentum rite faciendum, nec aliquos sine candela accensa de cera communicent.</p>
                    <p>Et ipsos ad fabricam parochialis ecclesie iuxta facultates suas, ut aliquid relinquant, diligenter moneant, ad que colligenda et reseruanda duo fideles parochie iuxta prouidenciam rectorum ecclesiarum deputentur.</p>
                </div>
                <div>
                    <head>Capitulum 2</head>
                    <p>De indumentis capellanorum.</p>
                    <p>Statuimus ut singuli capellani capis clausis utantur, et aliis indumentis suis ordinibus conuenientibus; sed mantellam capellanis omnino interdicimus.</p>
                    <p>Et precipimus quod capellani omnes, diebus festiuis et solemnibus, maxime capis clausis utantur, et eciam cum ad capitula, uel ad synodum accesserint.</p>
                    <p>Quod si secus fecerint, illud aliud indumentum inhibitum quod portauerint, fabrice ecclesie Sancti Germani sine aliqua redempcione applicetur.</p>
                </div>
                <div>
                    <head>Capitulum 3</head>
                    <p>De honestate sacerdotum</p>
                    <p>Precipimus quod omnes capellani caueant ne aliquo modo ad tabernas accedant, uel in suis domibus tabernas teneant, quod non sint ebriosi, luxuriosi, litigiosi, sed parati uerbo et opere exempla bone uite, et laudabilis conuersacionis transmittant in subditos suos.</p>
                    <p>Et quod unusquisque secundum quod sapit, de Euangelio et Sacra Scriptura, articulos quoque fidei plebi sue exponat; necnon diligenter moneant parochianos suos, ut pueros suos instruant symbolum apostolorum et oracionem Dominicam, cum salutacione Beate Marie Uirginis.</p>
                </div>
                <div>
                    <head>Capitulum 4</head>
                    <p>De baptismo.</p>
                    <p>Capellani caueant ne per negligenciam aliquis infans sine baptismo, quod absit, moriatur, et eciam sub pena excommunicacionis inhibemus, ne aliquis capellanus pro baptizandis infantibus uel infirmis uisitandis aut mortuis sepeliendis premium aut munus exigat aut recipiat nisi quantum de iure exigendum, et quod nullus capellanus tunicas seu chrismalia baptizatorum in alios usus conuertat quam in usus ecclesie, nec mutando tunicam seu chrismale unius pueri nec alterius pueri, denuo recipiat sub pena excommunicacionis.</p>
                </div>
                <div>
                    <head>Capitulum 5</head>
                    <p>De castitate sacerdotum.</p>
                    <p>Statuimus quod nullus capellanus focariam et concubinariam alterius capellani uel cuiuscunque adulteram in parochia sua permittat, nisi tribus monicionibus premissis parochiam suam deserat, aut nominatim excommunicet.</p>
                    <p>Quod si non fecerit, sciat se pene excommunicacionis subiacere.</p>
                </div>
                <div>
                    <head>Capitulum 6</head>
                    <p>De pena transgressorum.</p>
                    <p>Districtius inhibemus ne ecclesiarum rectores, uicarii, sacerdotes, uel clerici in sacris ordinibus constituti, publice uel priuatim habeant focarias, unde sinistra poterit oriri suspicio; quod si facere presumpserint beneficia clericorum taliter uiuientium in nostra manu capiantur, eisque interdicantur ingressus ecclesie, quousque penituerint de commisso, et ad nos accesserint penitenciam canonicam acceptum.</p>
                    <p>Hanc autem destriccionem non tantum de capellanis parochias regentibus, sed eciam de quibuscunque aliis precipimus inuiolabiliter obseruari.</p>
                    <p>Persone uero ecclesiarum qui ausu temerario, uel capellanos in ecclesiis publice concubinarios retinent ministrantes, seu ministraturos, uel in parochiis sustinuerint, ad arbitrium nostrum puniantur.</p>
                </div>
                <div>
                    <head>Capitulum 7</head>
                    <p>De ministerio clericorum.</p>
                    <p>Statuimus idem quod omnes capellani, diaconi et ceteri ministri altaris honeste et deuote sine murmuracione non caputiis in capitibus nec tenis uel piliis aut cerothecis in manibus aut in pede calcaribus, cum tonsura et corona decenti iuxta gradus sui dignitatem, ad diuinum officium accedant.</p>
                </div>
                <div>
                    <head>Capitulum 8</head>
                    <p>De ieiuniis iniungendis.</p>
                    <p>Et precipimus quod singuli capellani in suis parochiis ieiunia quatuor temporum et rogacionis, apostolorum uigilias, sanctorumque festiuitates consuetas in Dominicis precedentibus rite denuntient.</p>
                </div>
                <div>
                    <head>Capitulum 9</head>
                    <p>De uicariis, ut respondeant de ornamentis ecclesie.</p>
                    <p>Statuendo precipimus quod omnes uicarii tam de custodia uestimentorum et ornamentorum quam de omnibus aliis ecclesie pro rata sua porcione respondeant.</p>
                </div>
                <div>
                    <head>Capitulum 10</head>
                    <p>De purificacione post partum.</p>
                    <p>Precipimus ut singuli capellani moneant parochianas suas et54 inducant post puerperium ad ecclesias accedere cum candelis et oblacionibus tempore purificacionis statute, ut infra quindenam minime purificentur.</p>
                </div>
                <div>
                    <head>Capitulum 11</head>
                    <p>De mortuariis discedentium.</p>
                    <p>Statuendo pronunciamus quod de bonis cuiuslibet discedentis ecclesia habeat opcionem de omnibus, iuxta consuetudinem uicinarum prouinciarum, excepto uno, cum omnibus indumentis suis et fulcro uel culcitra.</p>
                    <p>Quod si non habeat pirottum uel culcitram, septem dentur denarii.</p>
                    <p>Et cum quolibet mortuo iuxta facultates fiant oblaciones, tam in denariis quam in candelis in ecclesia sua parochiali.</p>
                    <p>Et sub pena excommunicacionis inhibemus ne aliquis mortuus alio loco deferatur sepeliendus, donec missa pro eo fuerit celebrata in ecclesia sua parochiali.</p>
                </div>
                <div>
                    <head>Capitulum 12</head>
                    <p>De intestatis.</p>
                    <p>Item stauimus ut cum aliquis intestatus decesserit, quod omnia bona sua sequestrentur in manu episcopi per loci rectorem uel uicarium, donec per episcopum quid debeat fieri fuerit ordinatum.</p>
                    <p>Et nullus executorum bonis discedentium se ingerat, donec coram rectore aut officiali uel archidiacono de ultima uoluntate doceantur.</p>
                </div>
                <div>
                    <head>Capitulum 13</head>
                    <p>De uicariis religiosorum</p>
                    <p>Statuimus ut in ecclesiis religiosorum ad proprios usus appropriatis, secundum concilium Lateranense uicarii ordinentur.</p>
                </div>
                <div>
                    <head>Capitulum 14</head>
                    <p>De periculo paruulorum.</p>
                    <p>Inhibemus sub pena excommunicacionis, ne alique mulieres uel uxores paruulos suos in lectulis suis secum collocari permittant antequam etatis sue tertium annum compleuerint.</p>
                    <p>Quod statutum ad minus semel in anno, a singulis sacerdotibus uolumus promulgari.</p>
                </div>
                <div>
                    <head>Capitulum 15</head>
                    <p>De decimis, primitiis et oblacionibus.</p>
                    <p>Sub pena excommunicacionis statuimus quod omnes diocesani nostri  decimas omnium bonorum suorum que eis de anno in annum renouantur integre, plenarie sine deduccione, diminucioneque aliqua soluant, sicut in Ueteri et Nouo Testamento precipitur, uidelicet de omni genere bladi, leguminum, pomorum et fructuum, tam in hortis quam in rure crescentium.</p>
                    <p>Decima autem bladi et leguminis deferatur per parochianos ad domos uel grangias suas, et eadem diligencia eam custodiant qua suam partem, donec rectores ecclesie uel sui procuratores de toto decimam recipiant.</p>
                    <p>Item de blado suo non decimato nihil preparent nisi quantum rectores ecclesie uel suos procuratores scire fecerint.</p>
                    <p>Item statuimus ut de qualibet domo dentur in estate octodecim casei de melioribus et octodecim in auctumno facti, mundi, salsi et bene preparati.</p>
                    <p>Item, in domibus in quibus fit butirum, detur decima butiri sine aliqua fraude uel diminucione lactis.</p>
                    <p>Si uero lac diminuatur uel in alios usus distribuatur, fiat recompensacio de caseo uel butiro.</p>
                    <p>Quod si aliis temporibus anni caseum uel butirum contingat fieri, de hoc decima integra sine aliqua fraude persoluatur.</p>
                    <p>Item statuimus de lana, agnis, hedis, uitulis, porcellis, pullis equorum, aucarum, de ouis gallinarum, de lino, canabo, feno, decima integra persoluatur.</p>
                    <p>Et ubi decem animalia decimanda sunt, habeat possessor opcionem de duobus, ecclesia uero de reliquis; et ubi sunt nisi nouem, detur nonum animal eodem modo sicut prius.</p>
                    <p>Et si fuerit undecim detur nisi unum.</p>
                    <p>Quod si fuerint unum uel duo, seu tria aut quatuor, pro singulis capitibus uitulorum et pullorum, detur denarius; pro agnis uero et hedis quadrans, pro porcellis obolus.</p>
                    <p>Quod si fuerint quinque uel sex, uel citra nouem, tunc quintum animal estimetur et diuidatur inter rectorem et possessorem; et in opcione rectorum sit an uelit redimere, aut dimidium pretii recipere.</p>
                    <p>Item de uno agno uel duobus detur obolus, de tribus uel quatuor detur denarius; si fuerit quinque uel citra nouem, estimetur prout dictum est.</p>
                    <p>De sex uero, septem uel octo fiat sicut dictum est, de uno, uel duobus uel tribus uel quatuor.</p>
                    <p>Si uero undecim uel nouem, animal soluatur.</p>
                    <p>De porcellis, si decem uel quinque fuerint, fiat decimacio sicut statutum est de uitulis.</p>
                    <p>Quod si pauciores quinque uel citra nouem, pro singulis detur obolus.</p>
                </div>
                <div>
                    <head>Capitulum 16</head>
                    <p>De molendinis, piscaturis et aliis minutis decimis</p>
                    <p>Item de molendinis et piscaturis, tam aquarum dulcium quam salsarum, decima integra persoluatur.</p>
                    <p>Item si contingat aliquem oues suas bis in anno tondere, bis decima soluatur.</p>
                    <p>Item de agnis decimatis in sequenti anno tonsis, sine aliqua contradiccione decima soluatur.</p>
                    <p>Item de pellibus agnorum, hedorum, uitulorum et aliarum bestiarum, omnium immortuarum et interfectarum, decima integra persoluatur.</p>
                    <p>Item ubi animalia alicuius pascuntur et cubant, tota decima soluatur ecclesie loci illius.</p>
                    <p>Quod si loca communibus pasturis sint deputata, tunc decima ecclesie parochiali soluatur.</p>
                    <p>Quod si pascant in una et cubent in alia, decima casei et butiti diuidatur.</p>
                    <p>Quod si pascantur in una et cubent in alia, tunc si in aliena parochia tondeantur et agnos pariant, tunc inter alienam parochiam et propriam parochiam decima diuidatur, tam de lana, quam de agnis.</p>
                </div>
                <div>
                    <head>Capitulum 17</head>
                    <p>Inhibicio ne uendant animalia ante decimacionem.</p>
                    <p>Inhibemus sub pena excommunicacionis ne aliqui agnos, procellos, pullos, hedos, uitulos uel aliqua alia animalia decimanda uendant, uel eorum decimam aliquo modo in alios usus transferant, ante legitimam decimacionem.</p>
                    <p>Quod si ausu temerario hoc fecerint, statuimus omnes sic alienantes ad decimam teneri, et nouimus pene excommunicacioni subiacere.</p>
                </div>
                <div>
                    <head>Capitulum 18</head>
                    <p>De piscatoribus applicantibus in alienam parochiam.</p>
                    <p>Statuimus quod si piscatores applicuerint cum piscaturis in parochiam alienam, uel cimbam alterius parochie causa piscandi acceperint, tunc decima diuidatur.</p>
                    <p>Quod si duo uel tres in aliam parochiam causa piscandi accesserint, pro rata porcione eorum decima diuidatur.</p>
                </div>
                <div>
                    <head>Capitulum 19</head>
                    <p>De textoribus et textricibus.</p>
                    <p>Item statuimus quod textores uel textrices qui non soluunt decimam de aliis rebus, soluant quatuor denarios; alii uero quinque denarios, quod si plus lucrentur, conscientie eorum relinquatur.</p>
                </div>
                <div>
                    <head>Capitulum 20</head>
                    <p>De mercatoribus et ceteris operariis</p>
                    <p>Statuimus quod mercatores, negociatores et laboratores ceterique de omni lucro suo decimam soluant.</p>
                    <p>Similiter et seruientes qui conducti fuerint ab aliis, decimam soluant de stipendio suo.</p>
                </div>
                <div>
                    <head>Capitulum 21</head>
                    <p>De diminucione lactis.</p>
                    <p>Statuimus ut hi qui propter paucitatem animalium nec caseum nec butirum facere possunt, pro decima uacce uitulate soluant duos denarios et obolum.</p>
                    <p>Pro non uitulata, lac tamen faciente, unum denarium et obolum.</p>
                    <p>Similiter de ouibus octo tantum reputentur pro uacca.</p>
                </div>
                <div>
                    <head>Capitulum 22</head>
                    <p>De fabris et aliis artificibus.</p>
                    <p>Item aurifabri, fabri, fabricatores, ferrarii, falcatores, carpentarii, cementarii, de lucro suo decimam soluant, quarum solucio proprio sacramento relinquatur.</p>
                </div>
                <div>
                    <head>Capitulum 23</head>
                    <p>Sequitur de oblacionibus.</p>
                    <p>Ordinamus et sancimus quod omnes parochiani et parochiane ter in anno singuli, singulis uicibus offerant obolum, uidelicet ad festum Natiuitatis Domini, Pasche, Pentecostes uel ad festum dedicacionis ecclesie.</p>
                    <p>Et quod unusquisque habens domicilium et certa bona soluat in Quadragesima duos denarios et obolum ad luminaria ecclesie.</p>
                    <p>Si uero morantur in aliis domibus dum tamen habeant in bonis ad ualorem sex solidorum, soluant duos denarios iuxta consuetudinem uicinarum prouinciarum.</p>
                </div>
                <div>
                    <head>Capitulum 24</head>
                    <p>De excommunicacione quater per annum.</p>
                    <p>Ut in singulis ecclesiis quoruncuncque religiosorum seu secularium, statuimus quater in anno, uidelicet in Dominicis proximis post obseruacionem quatuor temporum, et eciam in synodo, in genere excommunicentur omnes sortilegi, uenefici, incendiarii, ecclesiarum fractores, falsarii, usurarii manfesti, impedientes testimonia legitime facta.</p>
                    <p>Laici inuadentes, detinentes, defraudantes, et auferentes possessiones seu quecunque iura ecclesiastica aut libertates et omnes illi qui se in beneficio ecclesiastico intruserint et testes scienter periuri, unde amittitur ab aliquo hereditas sua, aut beneficium seu terrenum; raptores eciam publici et notorii et omnes fures et latrones, uel eos qui manuteneant uel pro eis fidem dabunt cum dicta causa reuelatur.</p>
                    <p>Item omnes qui in causa matrimoniali falsum testimonium perhibent, uel falsas excepciones opponunt maliciose, uel opponi procurant, uel in causa matrimoniali testes subornant, et omnes impedientes ordinarios, quominus de bonis discedentium ab intestatis, secundum consuetudinem Ecclesie Scoticanorum et nostre ualeant ordinare excommunicacionis sententie uolumus subiacere.</p>
                    <p>Item excommunicamus omnes conspiratores contra episcopos proprios uel alienos regni, seu contra tales prelatos et omnes conspiratoribus consentientes, ita quod omnes tales schismatici sunt et infames.</p>
                    <p>Item auctoritate huius sacre synodus nostre excommunicamus omnes illos qui pacem regis et regni perturbant, et omnes illos qui causa odii uel lucri aliis falsa crimina imponunt, pro quibus mors, exilium, membrorum mutilacio, exheredacio uel bonorum spoliacio aut bone fame amissio sequi debeat, si iudicialiter conuincantur.</p>
                </div>
                <div>
                    <head>Capitulum 25</head>
                    <p>De confessionibus.</p>
                    <p>Inhibemus ne aliquis religiosus infra terram uel extra uenientium sine nostra licencia confessionem audiat, pueros baptizet, infirmos communicet, uel aliqualiter alia sacramenta ecclesiastica exerceat.</p>
                    <p>Item inhibemus ne aliquis parochianus extra ecclesiam suam parochialem, causa confessionis uel alicuius alterius sacramenti ecclesiastici habendi, ad alienam parochiam siue ad quemcunque alium locum secularem, uel religosorum accedere presumat, et si ter monitus fuerit, excommunicetur.</p>
                    <p>Et quod nullus capellanus alterius parochie eius confessionem audiat uel ipsum communicet, uel sacramenta alia ecclesiastica ministret, nisi in articulo mortis, uel de licencia proprii capellani.</p>
                </div>
                <div>
                    <head>Capitulum 26</head>
                    <p>De legatis in testamento</p>
                    <p>Inhibemus ne aliquis uicarius uel capellanus in fraudem ecclesie uel aliquis alius legatarius aliquod legatum exigat aut recipiat, nisi prius debito ecclesie declarato et soluto.</p>
                    <p>Quod si secus fecerint, penam excommunicacionis incurrant.</p>
                    <p>Item precipimus quod si aliquis adhuc in uita existens causa donacionis uel alia ex causa in filios, alumnos, uel in alias personas, aliquid de bonis suis transferri uoluerit, hoc publice in ecclesia faciant, uel saltem coram rectore ecclesie, uel eius attomato, uel coram bonis testibus et fidedignis.</p>
                </div>
                <div>
                    <head>Capitulum 27</head>
                    <p>De matrimonio.</p>
                    <p>Inhibemus ne aliquis sacerdos a Quadragesima usque ad octauas Pasche inter aliquos matrimonium celebrare presumat, nisi de nostra licencia, uel officialium nostrorum, et ne aliquis secularis uel clericus infra illud tempus aliquod sacramentum iudiciale aut in diebus festiuis uel solemnibus prestare uel subire presumat.</p>
                    <p>Item quod nullus capellanus clandestinis sponsalibus interesse presumat, uel clandestine per annuli benediccionem aliquos contrahi permittat, sed matrimonium secundum quod moris est, tribus denunciacionibus prius factis in ecclesia, publice et solemniter ad misse celebracionem per debita interualla premissis, contractum faciat.</p>
                    <p>Item quod capellanus inter aliquos matrimonium uel sponsalia facere non presumat, nisi tribus denunciacionibus prius factis in ecclesia, querendo tam ubi uir manet, quam mulier, nisi ambo in una parochia fuerint.</p>
                    <p>Et si qui postea contra matrimonium taliter contractum, aliquid alicui obiicere uoluerint, qui tempore contractus in eadem parochia fuerint quod ad eorum noticiam uerisimiliter sit tales denunciaciones deuenisse, nullatenus audiantur.</p>
                </div>
                <div>
                    <head>Capitulum 28</head>
                    <p>De iuramento cum contractu.</p>
                    <p>Item statuimus quod quilibet capellanus iurare faciat, non solum ipsos contrahentes, uerum eciam tres uel quatuor aut quinque de senioribus et fidedignioribus utriusque parentele contrahentium quorum nomine redigantur in scriptis, quod inter eosdem nesciunt aliquod impedimentum, quominus possint legitime copulari.</p>
                    <p>Similiter et ab omnibus circumstantibus sub periculo animarum suarum diligenter inquirant.</p>
                    <p>Et hoc ab omnibus capellanis nostre diocesis in matrimoniali contractu sub pena suspensionis triennalis precipimus obseruari.</p>
                    <p>Et nullus de causis matrimonialibus cognoscat nisi qui iura nouerit et finem in causis matrimonialibus in scriptis proferat.</p>
                    <p>Item statuimus quod secundum iura canonica omnes cause matrimoniales et testamentarie uiduarum, pupillorum, cruce signatorum et miserabilium personarum, ad examen ecclesie pertineant.</p>
                </div>
                <div>
                    <head>Capitulum 29 </head>
                    <p>De laicis uel clericis arma in ecclesia portantibus.</p>
                    <p>Inhibemus ne quis laicus uel clericus decetero in ecclesiis nostre diocesis aliqua arma ferre uel aliquem tumultum seu perturbacionem, et maxime tempore celebracionis misse, in eis facere presumat.</p>
                    <p>Quod si aliquis post trinam monicionem in huiusmodi crimine incorrigibilis inuentus fuerit, per censuram ecclesiasticam prout nobis uidetur, puniatur.</p>
                </div>
                <div>
                    <head>Capitulum 30</head>
                    <p>De secularibus placitis festiuis diebus non tenendis.</p>
                    <p>Statuimus quod decetero secularia placita in Dominicis diebus aut festiuis solemnibus minime teneantur in ecclesiis, in coemeteriis uel aliis locis Deo dicatis, et maxime cause sanguinis, aut criminales, er quoscunque iudices seculares locis aut temporibus predictis agitentur.</p>
                    <p>Quod si necesse fuerit edicta regalia uel aliqua ex parte principis forte coram populo proferre, non infra missarum solemnia, sed siue ante siue post, ubi commodius potest fieri, extra tamen ecclesiam, ne prepediantur diuina, precipimus et permittimus.</p>
                </div>
                <div>
                    <head>Capitulum 31</head>
                    <p>De testamentis condendis.</p>
                    <p>Precipimus et statuimus quod quilibet languens in extremis agoniis cum testamentum condere uoluerit, uocet capellanum ecclesie et clericum, et ipsis presentibus, duobus uel tribus uiris adhibitis bonis et fidedignis, testamentum suum ore suo ordinet.</p>
                    <p>Et ipse sacerdos substanciam suam diligenter exquirat, et si in aliquibus creditoribus sit obnoxius uel de ere alieno oneratus.</p>
                    <p>Quod si non fecerit tanquam intestatus reputatur.</p>
                    <p>Quod statutum uolumus ut singuli capellani in ecclesiis suis publicent.</p>
                    <p>Item statuimus, ut quicunque amodo se creditorem alicuius dixerit defuncti uel aliquem cum eo iniisse contractum, et in eadem parochia manens, uel ita prope quod de infirmitate eius constare poterit, non in uita sua, nec hora testamenti, uel tempore infirmitatis illius, super hoc questionem mouerit, uel mencionem fecerit coram uiris fidedignis, post mortem defuncti nullatenus audiatur.</p>
                </div>
                <div>
                    <head>Capitulum 32</head>
                    <p>De communicacione cum excommunicato.</p>
                    <p>Inhibemus quod nulli cum publice excommunicatis et maxime capellani  communicent.</p>
                    <p>In quo delicto si capellani rei inuenti fuerint, ulcioni grauissime subiacebunt.</p>
                </div>
                <div>
                    <head>Capitulum 33</head>
                    <p>De campanis pulsandis</p>
                    <p>Statuimus quod campanarii ecclesiarum, cum episcopus ad ecclesias accesserit, uel prope transierit, campanas pulsent, quod si non fecerint ad arbitrium episcopi clerici punientur.</p>
                </div>
                <div>
                    <head>Capitulum 34</head>
                    <p>De oleo et chrismate.</p>
                    <p>Statuimus quod quilibet capellanus chrisma, oleum sanctum et oleum infirmorum semel in anno recipiat in uasis mundissimis bene ceratis.</p>
                    <p>Tempore recepcionis singuli eorum quatuor denarios reddent.</p>
                </div>
                <div>
                    <head>Capitulum 35</head>
                    <p>De uisitacione archidiaconi et ornamentis ecclesie.</p>
                    <p>Item statuimus quod archidiaconus secundum apostolum non que sua sunt querat, sed que Iesu Christi.</p>
                    <p>In sua uisitacione prouideat quod canon misse emendetur et quod sacerdotes rite proferre sciant dicta canonis et baptismatis, et doceant laicos in qua forma baptizare debeant in articulo necessitatis, ut saltem hoc sciant facere in suo idiomate.</p>
                    <p>Habeat eciam archidiaconus omnia ornamenta ecclesiarum in scriptis redacta et utensilia, earum uestes et libros, et singulis annis suo conspectui faciat presentari, ut uideat que adiecta fuerint per diligenciam parochianorum uel que medio tempore per negligenciam uel maliciam uicariorum deperdita, uel per incuriam eorum aliquo modo diminuta, quid per clericos, quid per laicos.</p>
                </div>
                <div>
                    <head>Capitulum 36</head>
                    <p>De missis celebrandis.</p>
                    <p>Districtius inhibemus ne aliquis sacerdos missarum solemnia bis in una die celebret, exceptis diebus Paschali et Natalium Domini, et in obsequiis mortuorum, uidelicet, cum corpus alicuius defuncti eo die fuerit in ecclesia tumulandum.</p>
                    <p>Et hoc si in diebus Dominicis et festiuis contigerit, tunc caueat sacerdos cum ipse resincerat manus suas et calicem cum aqua et uino post communionem, ne sumat ablucionem, sed reponat illam in uaso mundo usque ad finem alterius misse, et tunc sumat utramque ablucionem, quia propter reuerenciam sacramenti non debet aliquis celebrare nisi ieiunus.</p>
                    <p>Si ablucionem illam sumpsisset que est pura aqua uel purum uinum, tunc ieiunus non esset.</p>
                    <p>Item districtius inhibemus ne aliquis sacerdos duabus matricibus ecclesiis deseruire presumat, et prouideat sacerdos quod ab incohacione misse usque ad finem, lucerna cerea ardeat.</p>
                </div>
                <div>
                    <head>Explicit</head>
                    <p>Expliciunt statuta synodalia.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[Â…]</p>
                </div>
            </div>
        </body>
    </text>
</root>
