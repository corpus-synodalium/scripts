<?xml version="1.0" ?>
<root>
    <teiHeader>
        <fileDesc>
            <titleStmt>
                <title>Lambeth</title>
                <recordID>1517</recordID>
                <transcription/>
                <respStmt>
                    <resp/>
                    <name/>
                    <note>
                        <date/>
                        <problems/>
                    </note>
                </respStmt>
            </titleStmt>
            <sourceDesc>
                <baseText/>
                <textNeeded/>
                <noKnownText/>
                <fragment/>
                <ocrNote/>
                <msDesc/>
                <bibl/>
                <sourceNote/>
            </sourceDesc>
        </fileDesc>
        <profileDesc>
            <langUsage>Latin</langUsage>
            <languageNote/>
            <langUsage/>
            <creation>
                <origDate>1261-05-13</origDate>
                <dateNotes/>
                <origPlace>Lambeth</origPlace>
                <diocese/>
                <province>Canterbury</province>
                <country>England</country>
                <geo/>
                <placeNotes/>
                <orgName/>
                <persName/>
                <altName/>
                <regnalYears/>
                <delegated/>
                <classNotes/>
            </creation>
            <textDesc>
                <domain>Provincial</domain>
            </textDesc>
            <genNotes/>
        </profileDesc>
    </teiHeader>
    <text>
        <body>
            <div>
                <head>Metadata</head>
                <p>RecordID: 1517</p>
                <p>Year: 1261</p>
                <p>Month: 5</p>
                <p>Day: 13</p>
                <p>Circa: None</p>
                <p>DatingNotes: None</p>
                <p>Place: Lambeth</p>
                <p>Diocese: None</p>
                <p>Province: Canterbury</p>
                <p>CountryModern: England</p>
                <p>Latitude: 51.4903</p>
                <p>Longitude: -0.1193</p>
                <p>PlaceNotes: None</p>
                <p>Classification: Provincial</p>
                <p>IssuingAuthority: Boniface</p>
                <p>IssuingAuthorityAlt: None</p>
                <p>RegnalStart: None</p>
                <p>RegnalEnd: None</p>
                <p>Delegated: None</p>
                <p>ClassificationNotes: None</p>
                <p>Language: Latin</p>
                <p>LanguageNotes: None</p>
                <p>TextNeeded: None</p>
                <p>NoKnownText: None</p>
                <p>Fragment: None</p>
                <p>Source: None</p>
                <p>SourceOther: None</p>
                <p>Edition: Powicke &amp; Cheney I, 669-85</p>
                <p>EditionOther: None</p>
                <p>SourceNotes: None</p>
                <p>TranscriptionNotes: None</p>
                <p>BaseText: Data Capture</p>
                <p>OCR: None</p>
                <p>Transcription: Reviewed </p>
                <p>GeneralNotes: None</p>
                <p>BiblioRefs: None</p>
            </div>
            <div>
                <head>Text</head>
                <div>
                    <head>Incipit</head>
                    <p>Uniuersis sancte matris ecclesie filiis per Cantuariensem prouinciam constitutis Bonifacius miseracione diuina archiepiscopus Cantuariensis, totius Anglie primas, eiusque suffraganei, ad certitudinem presentium et memoriam futurorum.</p>
                    <p>Eterne sanccio uoluntatis, que rerum ordinem omnium cunctarumque semina naturarum in pondere, numero, et mensura discreuit, ad exemplar celestium procedere censuit regimen terrenorum, humanum genus, quod ceteris prestare uoluit dignitatis excellencia creaturis, constringens a sensualitatis prurigine naturalibus regulis et ab arbitrii lubricitate legalibus cohibens institutis, ut potenciores laxatam sibi passim non crederent in subiectos imperandi licenciam, et inferiores, quos etsi natura pares causarum facit series indeflexa prelatis dissimiles, superiorum non contempnerent disciplinam; et sicut terrene domicilium mansionis pro celestium luminum qualitate lucis uices ac noctis continuis successibus mutuatur et celestium subiicitur moderamini potestatum, sic ordo rectorum ipsius, spiritualis uidelicet et terrenus, sacerdotalis et regius, concesse sibi prelacionis habenas dirigeret quod unius impetus processum alterius non turbaret, sed accederet unus alteri suffragator in mutue caritatis subsidium, quo sibi inuicem ad humane noctis tenebras dissoluendas suscepti participarent luminis ornamentum.</p>
                    <p>Sane attendentes olim patres et predecessores nostri Cantuarienses archiepiscopi, totius Anglie primates, et suffraganei eorundem, et potissimum temporibus parum retro decursis amicus dei beatus Eadmundus decessor noster, cuius memoria in benediccione et inter electos sors eius est computata, nosque qui licet immeriti in locum regiminis sibi immediate successimus cum fratribus et coepiscopis nostris suffraganeis Cantuariensis ecclesie nostris temporibus sollicite ponderantes, quod grauamina et oppressiones quibus in Anglia libertas ecclesiastica premitur et calcatur illustri domino regi nostro nequaquam accedunt ad comodum, sed potius ad non modicum salutis sue et nostre simul periculum et honoris tam persone sue quam totius regni sui notorium detrimentum, ipsum frequenter monuimus et supplicauimus ei ac supplicari fecimus cum instancia sepius reuerenter, necnon apud principes, magnates, et consiliarios quorum moderamine regni negocia disponuntur, precibus et exortacionibus pulsauimus inportuna oportunitate et oportuna inportunitate frequenter, quatinus intra memoriam reuoluentes quot plagis Egiptii fuere percussi pro eo quod populum domini, filios Isrel, tipum gerentes ministrorum altaris, in luto seruire cogebant et latere, subicientes eos indebite seruitiis, contra preceptum dei et iuris priuilegium naturalis quo quis tenetur alteri non facere quod nollet ab alio sustinere; pensantesque prudenter quod Christus sponsam suam in tantum dilexit ecclesiam, cuius hodie peccatis exigentibus patres angariantur a filiis et oues deseuiunt in pastores, quod uetuste cirographum seruitutis in prothoplausti preuaricacione conscriptum proprio cruore deleuit et sanguine martirum armis fidei dimicantium aduersus mundi principes et seculi potestates rubricauit priuilegium libertatis e celo prius concessum ecclesie, et in terris postmodum a principibus huius mundi fidelibus innouatum; huic, inquam, priuilegio tam pio tamque nobili precio comparato deferent humiliter ob reuerenciam redemptoris, permittendo clerum Anglie in sollitudine libertatis laudis sacrificium domino immolare, ne persecutores submergi contingat in fluctibus ire celestis, si contemptis diuinis imperiis ipsum cogant ad paleas seruitutis.</p>
                    <p>Licet autem in precibus inculcandis diu laborauerimus sustinendo et sustinuerimus laborando, adhuc tamen instancia nostra sepius iterata ad exaudicionis graciam ingressum mereri non potuit nec effectum sortiri diutius expectatum.</p>
                    <p>Quia uero periculose negligitur quod contra celi principem usurpatur, contra grauamina prelibata, que absque dei offensa conniuere non possumus nec debemus, ad arma iustitie quod est uerbum dei penetrabilius omni gladio ancipiti cum fiducia recurrentes, certa remedia aduersis conatibus opponenda prouidimus que, sacro approbante concilio, nuper prouide deliberacionis iudicio statuenda duximus sub hac forma:</p>
                </div>
                <div>
                    <head>Capitulum 1</head>
                    <p>In nomine sancte et indiuidue trinitatis, patris et filii et spiritus sancti, amen.</p>
                    <p>In messem dominicam in qua non reges et principes seculi sed regnorum uictores et regum per fidem apostolos et successores eorum Christus mittendos elegit, falcem terrene dominacionis caritate frigescente cernentes effrenatius currere quam celestis regula paciatur, qua reddi iubentur cesari que sunt eius et que sunt dei deo, dolore cordis concutimur et amaritudine replemur horroris, timentes quod dum occurrere malis negligimus indignacionis diuine periculum incurramus.</p>
                    <p>Cum igitur ecclesia Anglicana, non contempnenda partiuncula dicte messis, non solum contra iura diuina et statuta canonica sed eciam contra libertates a regibus, principibus, et aliis regni magnatibus concessas eidem, ausibus sacrilegis, nouis irrupcionibus, diris concussionibus, et oppressionibus nephariis multipliciter sit attrita, et hoc absque superni regis offensa et perpetuo animarum regis nostri temporalis, et aliorum regni magnatum, nostrarum, et subditorum nostrorum periculo sub dissimulacionis conniuencia pertransire ulterius non possimus, auctoritate presentis sacri concilii inhibemus et inhibendo statuimus ut si contingat ab hac die in antea, quod deus auertat a sensibus fidelium sancte matris ecclesie filiorum, quemquam archiepiscopum, episcopum, uel alium prelatum inferiorem per literas domini regis uel alicuius alterius potestatis ad seculare iudicium euocari, ut ibi respondeat super hiis que mere ad ipsius officium et forum ecclesiasticum pertinere noscuntur, prout temporibus retroactis usurpatiue contra deum et iusticiam ac libertatem ecclesiasticam pluries est presumptum, statuimus, inquam, et statuendo inhibemus quod archiepiscopus, episcopus, et ceteri prelati maiores et minores, ad seculare iudicium, ibidem subituri iudicium, non ueniant, sicut nec uenire tenentur pro huiusmodi spiritualibus euocati, utpote si forte uocetur prelatus responsurus in seculari iudicio pro eo quod ad ecclesias uel capellas uacantes uel non uacantes non admisit clericos uel admisit, rectores instituit uel non instituit in eisdem, suos subditos excommunicauit, suspendit, uel interdixit, aut excommunicatos suspensos, uel interdictos denunciauit; siue pro eo quod ecclesias dedicauit uel ordines celebrauit, aut de causa mere spirituali cognouit, puta de decimis, oblacionibus, limitibus parochiarum et similibus que non possunt ad seculare forum aliquatenus pertinere; aut quia cognouit de peccatis et excessibus subditorum, sicut de periurio, fidei transgressione, sacrilegio, uiolacione ac perturbacione ecclesiastice libertatis, cuius uiolatores et perturbatores necnon et libertatum per cartas domini regis ecclesie concessarum incurrunt excommunicacionis sentenciam ipso facto.</p>
                    <p>Item, si uocetur prelatus ad iudicium seculare pro eo quod cognouit uel cognoscit inter clericos suos uel inter laicos conquerentes et clericos defendentes in personalibus accionibus super contractibus aut delictis uel quasi; aut pro eo quod personas ecclesiasticas ad mandatum domini regis in iudicio seculari non exhibet, seu clericos pro negotiis ad forum ecclesiasticum pertinentibus in foro seculari amerciatos non compellit ad amerciamenta soluenda uel ea pro eisdem non soluit; uel quia in ecclesiis et capellis, annexis episcopatibus seu monasteriis uacantibus per mortem aut cessionem prelatorum aut alio iusto modo, iurisdiccionem suam canonicam et consuetam exercet; uel si qua hiis similia facit uel non facit prelatus pertinencia ad officium pastorale et ad forum seu iurisdiccionem ecclesiasticam euidenter.</p>
                    <p>Pro talibus, inquam, et hiis similibus prelati ad iudicium seculare uocati, ut ibidem pro hiis iudicium subeant, nullatenus uenire presumant, cum iudicandi christos domini nulla sit laicis attributa potestas, quos manet necessitas obsequendi.</p>
                    <p>Ut tamen honori regio deferatur, maiores prelati dominum regem adeant uel sibi scribant quod huiusmodi mandatis regiis parere non possunt absque periculo sui ordinis et subuersione ecclesiastice libertatis.</p>
                    <p>Et si forte dominus rex in suis inhibicionibus uel submonicionibus non de decimis set de iure patronatus, non de fide mentita seu periurio set de catallis, non de sacrilegio uel perturbacione ecclesiastice libertatis set de transgressione subditorum uel balliuorum suorum quorum correcciones ad se tantum asserit pertinere, fecerit mencionem; tunc intiment ei prelati predicti quod non de patronatu neque de catallis seu aliis ad forum ipsius pertinentibus cognoscunt uel cognoscere intendunt set de decimis, peccatis, et aliis mere spiritualibus ad officium et iurisdiccionem eorum pertinentibus et ad animarum salutem, monendo et rogando eundem quod ipsos non inpediat in premissis.</p>
                    <p>Et nichilominus episcopus cuius res agitur dominum regem moneat iterato ut anime sue saluti consulat et ab huiusmodi mandatis omnino desistat.</p>
                </div>
                <div>
                    <head>Capitulum 2</head>
                    <p>Et si non destiterit, tunc uicecomites et alii quicunque balliui ipsos attachiantes et distringentes per locorum diocesanos in forma iuris per excommunicacionis et interdicti sentencias arceantur.</p>
                    <p>Idem fiat si uicecomites aut balliui ad attachiaciones uel districciones processerint, pendentibus monicionibus domino regi ut supradictum est faciendis.</p>
                    <p>Et si uicecomites uel balliui in sua duricia perseuerauerint, loca in quibus commorantur et terre eorum quas habent in prouincia Cantuariensi per locorum diocesanos, ad denunciacionem diocesani in cuius episcopatu tales fiunt districciones, interdicto ecclesiastico auctoritate presentis concilii supponantur.</p>
                    <p>Et si taliter attachiantes clerici fuerint et beneficiati, ab officio suspendantur.</p>
                    <p>Et si in sua malicia perseuerauerint, ad desistendum et satisfaciendum per subtraccionem prouentuum beneficiorum que obtinent compellantur.</p>
                    <p>Non beneficiati uero, in penam sue malitie, per quinquennium si ad beneficium ecclesiasticum in prouincia Cantuariensi presentati fuerint, minime admittantur.</p>
                    <p>Clerici uero qui breuia huiusmodi attachiacionum seu districcionum dictauerint, scripserint, signauerint, consilium aut auxilium ad hoc prestiterint faciendum, canonice puniantur.</p>
                    <p>Et si de hoc fuerint certa racione suspecti, ad aliquod beneficium ecclesiasticum obtinendum, donec super hiis se canonice purgauerint, precipimus non admitti.</p>
                </div>
                <div>
                    <head>Capitulum 3</head>
                    <p>Et si dominus rex uel alia quelibet secularis potestas monitus super hoc competenter, huiusmodi districciones seu attachiaciones non reuocauerit, episcopus qui districtus fuerit terras, uillas dominicas, et castra que dominus rex, uel potestas secularis taliter distringens, in suo episcopatu obtinet, ecclesiastico interdicto subponat.</p>
                    <p>Et si rex uel potestas alia secularis contemptis penis huiusmodi, in sua duricia perseueret, tunc archiepiscopus ad denunciacionem episcopi conquerentis, conuocatis duobus episcopis uel tribus aut pluribus quos duxerit euocandos si in prouincia presens extiterit, alioquin episcopus London. tanquam decanus episcoporum, duobus episcopis uel pluribus sibi adiunctis, dominum regem adeant et ipsum moneant diligentius requirentes quod a mandatis supersedeat supradictis.</p>
                    <p>Et si dominus rex huiusmodi exhortacionibus et monicionibus obauditis, ad attachiaciones uel districciones per se uel per alios processerit, tunc ceteri episcopi districciones huiusmodi quasi communem omnium causam et priuatissimam singulorum et eciam communem iniuriam ecclesie reputantes, ciuitates, terras dominicas, castra, burgos, et uillas ipsius regis uel alterius potestatis in suis episcopatibus consistentes, auctoritate presentis concilii ecclesiastico interdicto supponant.</p>
                    <p>Et si nondum propter hoc infra uiginti dies postmodum attachiaciones et districciones rex uel potestas attachians uel distringens reuocauerit, sed ob hoc manum contra ecclesiam aggrauauerit, effectus cum Pharaone durior inter flagella penarum, extunc archiepiscopus et episcopi suas dioceses supponant ecclesiastico interdicto.</p>
                    <p>Idem fiat de terris, castris, burgis, et uillis magnatum regalia habentium in prouincia memorata.</p>
                </div>
                <div>
                    <head>Capitulum 4</head>
                    <p>Si uero aliquis episcoporum circa execucionem premissarum penarum in suis casibus inuentus fuerit negligens uel remissus, per metropolitanum grauiter arguatur; et si perseuerauerit in negligencia, puniatur canonice per eundem, et nichilominus sua diocesis omnium prelatorum et sua auctoritate, uoluntate, et consensu in presenti concilio interpositis et expressis, ecclesiastico subiaceat interdicto.</p>
                </div>
                <div>
                    <head>Capitulum 5</head>
                    <p>Item, statuimus ut si forte ab hac die in antea ab aliquo episcopo uel iudice ecclesiastico uel inferiore prelato compulso per districciones uel spontanee comparente coram domino rege uel coram iusticiariis suis ut alleget priuilegium fori in casu concesso a iure, uel ut eos moneat ut a predictis desistant iniuriis, acta processus sui exigi contingat, ut per ea appareat utrum contra prohibicionem regiam in aliquo predictorum casuum uel consimilium processerit, uel petatur ab eo iuramentum excusacionis uel purgacionis, nullo modo exhibeat acta uel iuret, cum instrumenta huiusmodi siue acta possint ab alterutra partium, si necesse fuerit, exhiberi.</p>
                    <p>Et si clericus propter hoc fuerit arestatus, diocesanus taliter arrestati uel alias impediti clerici, uel archiepiscopus aut episcopus London. tanquam decanus episcoporum, cum aliquibus sibi associatis episcopis, si episcopus sit ille qui fuerit arrestatus, requirant eum et puniant detentores; et si necesse fuerit, in hoc casu procedatur ad penas superius annotatas.</p>
                </div>
                <div>
                    <head>Capitulum 6</head>
                    <p>Item, si aliquo euincente ius patronatus contra alium in foro regio scribat rex episcopo uel alteri, ad quem institucio pertinet, quod presentatum ab illo qui euicit admittat, si uacauerit beneficium, ne patrono fiat iniuria et alias nichil obsistat canonicum, admittatur libere huiusmodi presentatus; si uero non uacat beneficium, hoc domino regi uel iusticiariis studeat intimare prelatus, excusando se quod, quia tale beneficium non uacat, non potest mandatum regium adimplere.</p>
                    <p>Liceat autem patrono presentare, si uoluerit, possidentem, ut sic ius euincentis patronatum inposterum declaretur.</p>
                </div>
                <div>
                    <head>Capitulum 7</head>
                    <p>Adhec quoniam ambicio prauissima, imitatrix uirtutis, nichil ducit illicitum quod sibi estimet fructuosum, nec curat quibus studiis auare sitim reficiat uoluntatis, dum questum reputans pietatem, abhominandis et dampnabilibus pretiis commercium uenatur honoris, sacro approbante concilio districtius inhibemus clericis, cuiuscumque condicionis existant aut ordinis, ne parochiales uel prebendales ecclesias, curam animarum habentes, siue alia beneficia ecclesiastica, dignitates, uel personatus, propria auctoritate audeant occupare uel in ipsis se faciant per laicam potestatem intrudi.</p>
                    <p>Quod si quis huius nostre salutifere inhibicionis temerarius transgressor extiterit, et absque ecclesiastica auctoritate per laicalem potenciam intrusus fuerit in ecclesia uel prebenda siue capella aut ecclesiastico beneficio, excommunicacionis sentencia, seruato iuris ordine, percellatur et per diocesanum loci excommunicatus pupblice nuntietur et illo beneficio inperpetuum careat ipso facto.</p>
                    <p>Et si post latam in se excommunicacionis sentenciam in huiusmodi intrusione et detentacione sic occupati beneficii pertinaci animo per duos menses perstiterit, per locorum diocesanos in quorum diocesibus habet alia ecclesiastica beneficia, ad denunciacionem illius episcopi in cuius ciuitate uel diocesi se intrusit seu procurauit intrudi, cuiusque monicionem et excommunicacionem per dictum tempus spreuit, prouentus illorum beneficiorum ei subtrahantur omnino, quousque satisfecerit competenter.</p>
                    <p>Et si per annum idem intrusus in huiusmodi sentencia perseuerauerit, extunc ad aliquod ecclesiasticum beneficium in prouincia minime admittatur.</p>
                    <p>Si uero fuerit per clericum procuratorem intrusus, contra eundem procuratorem clericum modo simili procedatur et penis subiaceat supradictis.</p>
                    <p>Si uero laicus fuerit procurator, excommunicetur in forma iuris et excommunicatus pupplice nuntietur.</p>
                    <p>Dominus autem absens citetur qui, si comparens factum cuiuscunque procuratoris sui ratificauerit in hac parte, penis subiaceat prelibatis.</p>
                    <p>Si uero per contumaciam se absentet, per spatium trium mensium expectatus, si sit in regno, maioris excommunicacionis sentencia innodetur, et penas nichilominus pretaxatas incurrat, maxime cum sacrilegio inobedienciam adiecerit et contemptum.</p>
                    <p>Si uero fuerit extra regnum, contra ipsum uocatum post dilaciones transmarinas modo simili procedatur, et ecclesia seu prebenda in qua facta fuerit talis intrusio interdicto ecclesiastico subponatur.</p>
                    <p>Fautores uero et cooperatores huiusmodi intrusoris, si clerici fuerint, prefatas penas contra clericos editas perferant; et si laici fuerint, penis plectantur contra laicos superius constitutis.</p>
                    <p>Loca uero et terre huiusmodi intrudentium et intrusorum, si infra unum mensem non satisfecerint, subponantur ecclesiastico interdicto.</p>
                    <p>Si uero huiusmodi intrusiones facte fuerint ex regia potestate, moneatur dominus rex per loci diocesanum quod eas faciat infra tempus competens reuocari; alioquin terre et loca que dominus rex habet in illa diocesi in qua facta fuerit intrusio interdicto ecclesiastico supponantur, secundum formam superius ordinatam.</p>
                    <p>Si uero per alium magnatem seu potentem fiat talis intrusio, per interdicti et excommunicacionis sentencias, ut superius, arceatur.</p>
                    <p>Et si per duos menses sentenciam sustinuerit propter hoc in se latam, extunc terre et loca que optinet in illa diocesi per diocesanum loci interdicti uinculo illigentur.</p>
                    <p>Nec relaxentur sententie pretaxate donec de iniuria, inobediencia, et contemptu satisfactum fuerit competenter.</p>
                </div>
                <div>
                    <head>Capitulum 8</head>
                    <p>Preterea contingit interdum quod excommunicati de mandato prelatorum, secundum regni consuetudinem, capti et carceri mancipati, aliquando per regem et quandoque per uicecomites aliosque balliuos, sine consensu prelatorum ad quorum mandatum sic captorum debet liberacio fieri, nulla satisfaccione prestita, liberantur.</p>
                    <p>Et plerumque huiusmodi excommunicati non capiuntur, neque de ipsis capiendis littere regie conceduntur.</p>
                    <p>Nonnunquam eciam dicti rex et eius balliui cum huiusmodi excommunicatis et denunciatis pupplice communicant, claues ecclesie contempnendo, in subuersionem ecclesiastice libertatis et suarum periculum animarum.</p>
                    <p>Huic igitur morbo congruam adhibere uolentes medelam, statuimus quod excommunicati sic capti ac taliter exeuntes a carcere, ad maiorem confusionem liberatorum et liberantium pupplice et sollempniter, pulsatis campanis et accensis candelis, excommunicentur et denuntientur excommunicati in locis in quibus ordinariis eorundem uidebitur expedire.</p>
                    <p>Uicecomites autem et alii balliui qui eos liberauerint, non prestita satisfaccione ecclesie uel emenda, innodentur sentencia simili et tales pupplice nuntientur.</p>
                    <p>Si tamen de mandato regio ad hoc processerint, mitius cum eis arbitrio ordinariorum agatur.</p>
                    <p>Si autem contingat quod litera consueta de excommunicato capiendo negetur cum ipsam requiri contingat secundum regni consuetudinem approbatam, moneatur dominus rex per episcopum representantem huiusmodi capiendum quod eam concedat et faciat pertransire.</p>
                    <p>Quod si non fecerit, ciuitates, castra, burgi, et uille quas habet in diocesi sic scribentis episcopi per ipsum interdicto ecclesiastico submittantur, donec petite taliter littere concedantur et execucionem debitam sorciantur.</p>
                    <p>Contra communicantes et participantes cum excommunicatis procedatur secundum censuram ecclesiastice discipline.</p>
                </div>
                <div>
                    <head>Capitulum 9</head>
                    <p>Contingit eciam aliquando quod clerici sine delectu personarum, quanquam in facto deprehensi non fuerint uel conuicti, tanquam facinorosi uel suspecti de crimine seu delicto uel iniuria personali, capiuntur per potenciam laicalem et in carcere detinentur nec redduntur ordinariis suis eos requirentibus secundum canones libere iudicandi.</p>
                    <p>Et si clerici quibus crimina imponuntur, coram iudicibus secularibus euocati, non comparuerint, forbaniuntur a regno.</p>
                    <p>Quia uero in hoc libertas ecclesie confunditur, cum clericus a laico iudicatur, statuimus quod si clerici sic capti noti fuerint et honesti, detentores ipsorum ad requestam ordinariorum eos reddere recusantes per locorum ordinarios excommunicati pupplice nuntientur.</p>
                    <p>Loca eciam in quibus detenti fuerint et terre capientium eos et detinentium ecclesiasticum interdictum sustineant donec reddantur ordinariis eorundem, et de excessu huiusmodi competenter fuerit satisfactum.</p>
                    <p>Illi autem qui eis falsa crimina taliter imposuerint et maliciose confinxerint commenta uel fraudes, propter que capti fuerint et iniuste detenti, excommunicati similiter nuntientur, cum uinculum excommunicacionis incurrant auctoritate Oxon. concilii ipso facto.</p>
                    <p>Clerici uero uagi et ignoti, capti ex causis aliquibus et detenti, si in possessione inuenti fuerint clericatus, per locorum ordinarios requirantur a domino rege uel ab alio qui habet potestatem reddendi eosdem, ut ipsos restituat per ecclesiam libere iudicandos.</p>
                    <p>Et si denegentur, procedatur contra denegantes et detentores per penas superius recitatas.</p>
                </div>
                <div>
                    <head>Capitulum 10</head>
                    <p>Et si clerici ecclesie redditi pro transgressione aliqua personali amerciati fuerint a iudice seculari, prelati ad huiusmodi amerciamenta soluenda predictos clericos non compellant, cum a non suis iudicibus fuerint condempnati.</p>
                    <p>Et si propter hoc prelatos distringi uel attachiari contingat, contra attachiantes et distringentes utantur remediis antedictis.</p>
                    <p>Idem fiat quotienscunque fuerint amerciati uiri ecclesiastici per iudicem secularem pro hiis que ad forum ecclesiasticum mere pertinere noscuntur.</p>
                </div>
                <div>
                    <head>Capitulum 11</head>
                    <p>Item statuimus quod si aliquis clericus de transgressione foreste seu parci alicuius diffamatus fuerit et conuictus legitime coram suo ordinario uel confessus, idem per diocesanum suum, si bona habeat, pro qualitate transgressionis grauiter redimatur, et illi cui dampnum siue iniuria est illata uel noxa huiusmodi redempcio assignetur.</p>
                    <p>Si autem bona non habeat, episcopus suus ipsum, prout culpa poposcerit, grauiter puniat in persona, ne propter inpunitatis fiduciam pateat presumptoribus licencia delinquendi.</p>
                </div>
                <div>
                    <head>Capitulum 12</head>
                    <p>Ad hec si clerici canonice se purgauerint super sibi impositis et obiectis, et laica potestas bona nichilominus occupet uel occupata detineat eorundem, occupantes et detinentes bona purgatorum huiusmodi ad restituendum ea per censuram ecclesiasticam compellantur.</p>
                    <p>Quod si aliqui clerici capti fuerint, tonsuram et clericatum habentes, et tempore medio maliciose abrasi fuerint et suspensi aut alio modo puniti, abradentes et suspendentes uel alio modo punientes eosdem, et ad hoc consilium, fauorem, et auxilium impendentes, penis subiaceant supradictis.</p>
                    <p>Forbannientes quoque huiusmodi clericos penis similibus percellantur.</p>
                </div>
                <div>
                    <head>Capitulum 13</head>
                    <p>Item, cum sepius domino regi et iusticiariis eius falso suggeratur quod prelati et iudices ecclesiastici de iure patronatus, catallis, et aliis ad forum regium spectantibus cognoscunt in domini regis preiudicium, cum idem prelati et iudices super decimis, peccatis, et excessibus suorum subditorum sue iurisdiccionis officium, prout ad eos pertinet, interponant, moneantur huiusmodi delatores et suggestores iniqui ut a tali suggestione et delacione desistant.</p>
                    <p>Quodsi prelatos uel iudices ecclesiasticos, sic delatos et incusatos principi uel alteri potestati, propter delacionem et incusacionem huiusmodi dampnificari contigerit seu uexari, tales suggestores et delatores, deo odibiles et quantum in ipsis est fratrum necatores, excommunicati pupplice nuntientur tanquam uiolatores et impugnatores christiane unitatis et ecclesiastice pacis et eciam libertatis, donec de expensis, dampnis, et iniuriis tam iudicibus quam partibus quas leserint satisfaccionem exhibuerint competentem.</p>
                </div>
                <div>
                    <head>Capitulum 14</head>
                    <p>Euenit eciam interdum quod cum prelati ecclesiarum ex officii sui debito de morum disciplina, peccatis, et excessibus subditorum inquirunt, dominus rex ceterique magnates et alie potestates seculares et milites officia impediunt eorundem, personis laicis inhibendo ne ad mandatum patrum et prelatorum suorum spiritualium, quibus uulnera tenentur detegere ut medicine consilium ualeant reportare, de ueritate dicenda subeant iuramentum, nec permittunt aliquotiens dictos prelatos subditis suis in causis seu negotiis ecclesiasticis pro excessibus siue culpis eorum corporalem siue pecuniariam penam inponere iuxta canonicas sancciones pro culparum et personarum delinquentium qualitate.</p>
                    <p>Quia uero tam iure poli quam iure fori hominibus idcirco metus pene et premium uirtutis proponitur ut apetitus noxius refrenetur, et ad culpam facile proruerent homines si pena non reprimeret transgressores, cum infelici felicitate peccantium penalis nonnunquam nutriatur inpunitas et mala uoluntas uelud hostis interior roboretur, statuimus quod laici, ad prestandum huiusmodi iuramentum et ad exsoluendum quaslibet penas tam corporales quam pecuniarias, canonice per prelatos suos eis inflictas, precise per excommunicacionis sentenciam compellantur.</p>
                    <p>Inpedientes uero ne iuramenta predicta prestentur aut pene huiusmodi exsoluantur per interdicti et excommunicacionis sentencias arceantur.</p>
                    <p>Et si propter hoc ad districciones prelatorum processum extiterit, contra distringentes per penas dictatas superius procedatur.</p>
                </div>
                <div>
                    <head>Capitulum 15</head>
                    <p>Et quia simili modo ecclesiastica censura confunditur et prelatorum officium inpeditur cum iudeus delinquens in rebus ecclesiasticis et personis super hiis uel super aliis que ad forum ecclesiasticum pertinent mero iure coram ecclesiastico iudice conuenitur, et per regem uel per uicecomites seu balliuos super premissis non permittitur coram ecclesiastico iudice stare iuri sed potius declinare compellitur forum eius, statuimus quod huiusmodi iudei per interdictum commercii, contractuum, et communionis fidelium ad respondendum in hiis casibus coram ecclesiastico iudice compellantur; et quod inhibentes et impedientes in hoc casu iurisdiccionem ecclesiasticam et hac de causa iudices uel alios distringentes et molestantes, per interdicti et excommunicacionis sentencias arceantur.</p>
                </div>
                <div>
                    <head>Capitulum 16</head>
                    <p>Item, cum ad inmunitatem ecclesie confugientibus aliquando propter artam custodiam que apponitur circa ipsos vix in alimentis ualeat subueniri, et aliquando confugientes huiusmodi ab ecclesiis uel cimiteriis aut uiis pupplicis post terre abiuracionem uiolenter sepius extrahantur, ac sic extracti in preiudicium inmunitatis ecclesiastice crudeliter occidantur, statuimus quod qui talibus confugis, quos quidem ecclesia tueri tenetur, alimenta inpedierint ministrari secundum arbitrium ordinariorum censura ecclesiastica castigentur.</p>
                    <p>Illos uero qui huiusmodi confugas ab ecclesia uel cimiterio uel ab alio quocunque loco ecclesiasticam inmunitatem habente aut a via puplica post abiuracionem patrie cum tunc sub ecclesie proteccione consistant extrahere uel extractos occidere ausu sacrilego presumpserint omnibus penis sacrilegii decernimus puniendos, una reliquam minime consumente. In ecclesia uero uel cimiterio contra confugientes ad eam nulla omnino deputetur custodia per potenciam laicalem siue per laicam potestatem.</p>
                    <p>Quod si secus presumptum fuerit, tam custodes quam qui eos opposuerit in forma iuris per excommunicacionis sentenciam arceantur.</p>
                    <p>Illos autem tantummodo ecclesia tueatur quos canones precipiunt esse tuendos.</p>
                </div>
                <div>
                    <head>Capitulum 17</head>
                    <p>Item, ut inuadentibus bona ecclesiastica et infringentibus ecclesiasticas libertates ac uiolatoribus et perturbatoribus earundem debitis remediis obuietur, presenti statuto precipimus quod huiusmodi malefactores sacrilegi et excommunicacionis uinculo irretiti per locorum ordinarios nuntientur.</p>
                    <p>Et si in sua malicia et pertinacia per unum mensem post huiusmodi denunciacionem obstinaciter perseuerauerint, extunc terre ipsorum et loca in quibus commorabuntur subponantur ecclesiastico interdicto, nec ante utraque relaxetur sentencia quam de dampnis et iniuriis satisfactum fuerit competenter.</p>
                    <p>Illos autem qui, diuino non deferentes honori, ecclesias possessionibus, iuribus, aut libertatibus suis spoliare presumserint in forma iuris censemus anathemate feriendos et penis aliis editis contra sacrilegos, usque ad restitucionem et satisfaccionem condignam, percelli.</p>
                    <p>Et si iidem sacrilegi faciant aut procurent iudices uel prelatos attachiari propter hoc uel distringi, tam ipsi quam distringentes penis inattachiatores et districtores superius editis feriantur.</p>
                </div>
                <div>
                    <head>Capitulum 18</head>
                    <p>Accidit eciam aliquando quod domino rege uel alio magnate cathedralium uel conuentualium ecclesiarum de regni consuetudine custodiam exercente, cum secundum cartam libertatum ab eodem domino rege et predecessoribus suis ecclesie concessarum, tantummodo racionabiles exitus et racionabiles consuetudines ac racionabilia seruicia capere debeat talis custos, et hoc sine destruccione, dissipacione, et uasto rerum et hominum, balliui tamen regis uel magnatis tutelam siue custodiam exercentis, preter immoderata tallagia que inponunt hominibus et tenentibus ecclesiarum uacantium minus iuste, bona mobilia et immobilia plerumque hominum et tenentium predictorum sic uacantis ecclesie, in tali custodia seu cruciatu potius constitute, consumunt prodigaliter et diripiunt uiolenter, parcos, nemora, et uiuaria destruentes, et domos ac habitaciones et grangias, ceteraque edificia que sustinere deberent in bono statu, ex negligencia uel malicia quandoque dissipari et ruere permittentes, bona dilapidant, pauperes et alios male tractant, et non solum ad ea que racione custodie consueuerant obtinere manus extendunt, sed eciam ad bona superstitum et ad ea de quibus conuentus ecclesiarum ipsarum sustentari deberent, et ad illa eciam que racione baronie ad dominum regem uel magnates alios spectare non possunt uel ad eorum administracionem seu disposicionem, cum sint spiritualia uel annexa spiritualibus, pertinere, ut pote ad decimas et oblaciones altaris episcopatibus seu monasteriis appropriatas, et ad similia que prophanis usibus applicari non debent.</p>
                    <p>Ut igitur tali morbo salubris medicine remedio succurratur, quia talis custodie racio que in fauorem ecclesie dinoscitur introducta in eius lesionem retorqueri non debet, presenti statuto precipimus quod protinus cum eschetores uel balliui domini regis uel aliorum magnatum huiusmodi custodias ingressi fuerint, prelati qui iurisdiccioni presunt pupplice et sollempniter interdicant dictis eschetoribus seu balliuis regiis et aliis quibuscunque, et sub pena excommunicacionis districte inhibeant, ne talia attemptare presumant; quodsi contrafecerint, denuntient eos in sentenciam excommunicacionis latam in uiolatores et perturbatores libertatis ecclesiastice incidisse, donec de dampnis et iniuriis satisfecerint competenter; quam sentenciam post denunciacionem huiusmodi si contempserint, contra eos procedatur per interdicta et alias penas recensitas superius.</p>
                    <p>Et nisi dominus rex, super hiis monitus competenter, restituerit seu restitui fecerit sic ablata et dampna resarciuerit uel resarciri fecerit per suos illata, et alii magnates similiter, procedatur contra eos sicut in aliis casibus regem et magnates tangentibus superius est expressum.</p>
                </div>
                <div>
                    <head>Capitulum 19</head>
                    <p>Ceterum contingit interdum quod laicis diuino iudicio decedentibus intestatis domini feodorum non permittunt debita defunctorum solui de bonis mobilibus eorundem, nec in usus liberorum suorum et parentum uel alias pro disposicione ordinariorum bona predicta pie permittunt distribui pro defunctis.</p>
                    <p>Unde statuimus quod tales domini et eorum balliui diligenter moneantur ut a talibus impedimentis omnino desistant; quod si monitis parere contempserint, et bona huiusmodi intestatorum non permiserint pie distribui in usus misericordie pro disposicione ordinariorum, saltem pro ea porcione que secundum consuetudinem patrie defunctos contingit, eorum presumpcio per excommunicacionis sentenciam arceatur.</p>
                    <p>Simili modo procedatur eciam contra eos qui ascripticiorum et aliorum seruilis condicionis hominum testamenta et ultimas uoluntates impediunt, et deinceps presumpserunt inpedire, contra consuetudines ecclesie Anglicane hactenus approbatas.</p>
                </div>
                <div>
                    <head>Capitulum 20</head>
                    <p>Inhibemus eciam hoc salubri statuto ne cuiquam executori permittatur administrare de bonis testatoris, nisi prius fiat de dictis bonis defuncti fidele inuentarium, quod loci ordinario ostendatur.</p>
                    <p>Et postquam coram ordinario iuxta morem probatum fuerit testamentum, non permittatur aliquibus execucio seu administracio in bonis defunctorum, nisi talibus qui debitam administracionis sue possint et promittant reddere, si necesse fuerit, racionem, cum super hoc per locorum ordinarios fuerint requisiti.</p>
                </div>
                <div>
                    <head>Capitulum 21</head>
                    <p>Item, statuimus presentis auctoritate concilii ne aliqui religiosi, cuiuscunque professionis existant, sint executores testamentorum, nisi de ordinariorum licencia et uoluntate procedat.</p>
                </div>
                <div>
                    <head>Capitulum 22</head>
                    <p>Item, testamentis coram ordinariis de more locorum probatis et approbatis, eorumdem probacio testamentorum uel approbacio nullatenus requiratur a laicis.</p>
                    <p>Set nec inpediant laici uel inpedire procurent quominus ultime uoluntates defunctorum procedant, in hiis presertim que legari possunt de consuetudine uel de iure.</p>
                    <p>Si qui uero contra hoc statutum uenire temerario ausu presumpserint, sciant se auctoritate presentis sacri concilii excommunicacionis esse sentencia inuolutos, et contra eos tanquam contra uiolatores et perturbatores ecclesiasticarum libertatum ecclesiastice censure gladium exercendum.</p>
                </div>
                <div>
                    <head>Capitulum 23</head>
                    <p>Item, statuimus ne quis alicuius solute mulieris siue coniugate aliene uel proprie inpediat uel perturbet seu impediri aut perturbari faciat uel procuret iustam et consuetam faccionem liberam testamenti.</p>
                    <p>Quod si fecerit, sciat se excommunicacionis innodatum sentencia ipso facto.</p>
                </div>
                <div>
                    <head>Capitulum 24</head>
                    <p>Item, statuimus quod de porcione que defunctum contingit, ecclesia ius percipiat consuetum, deductis tamen prius de communi hiis que debentur et quod debetur domino et sumptibus funeris.</p>
                </div>
                <div>
                    <head>Capitulum 25</head>
                    <p>Item, statuimus quod nullus executor retineat aliquid de bonis defuncti, cuius testamentum exequitur, titulo empcionis uel alio aliquo modo, nisi fuerit sibi a testatore inter uiuos donatum uel in testamento seu ultima uoluntate relictum.</p>
                </div>
                <div>
                    <head>Capitulum 26</head>
                    <p>Preterea cum sacramentum confessionis et penitentie, secunda post naufragium tabula et ultimus humane nauigacionis portus ac finale refugium, sit unicuique peccatori pernecessarium ad salutem, sub pena excommunicacionis districte precipimus ne aliquis inpedire presumat quin huiusmodi sacramentum penitentie unicuique petenti libere impendatur, et spatium liberum confitendi, quod potissime propter incarceratos suadetur, quibus huiusmodi sacramentum sepius inhumaniter ne dicamus infideliter denegatur, et si interdum confitendi spatium eis datur, hoc eis ita breue et importune conceditur quod potius cedit miseris in desolacionis ac desperacionis periculum quam in consolacionis gaudium spiritalis.</p>
                </div>
                <div>
                    <head>Capitulum 27</head>
                    <p>Item, contra grauamina et excessus que per bedellos seu apparitores archidiaconorum et decanorum subditis inferri didicimus remedium adhibere uolentes, statuimus ut cum pro faciendis execucionibus aut pro aliis necessitatibus ad hospicia rectorum, uicariorum, seu capellanorum uel aliorum sacerdotum seu clericorum uel religiosorum eos declinare contigerit nichil omnino racione procuracionis uel alterius seruitii exigant ab eisdem, sed cum graciarum accione recipientes ea que eis ab hospitibus apponentur, illis contenti existant; neque per nuncios et subbedellos, sed per seipsos, execuciones faciant preceptorum.</p>
                    <p>Sentencias autem excommunicacionis, interdicti, uel suspensionis per se non ferant neque per alios latas denuntient, sine specialibus literis dominorum suorum.</p>
                    <p>Et si secus presumptum fuerit, sententie sic late ipso iure non teneant, neque seruentur, cum in ueritate non ligent.</p>
                    <p>Et bedelli qui contra hoc statutum fecerint et onerosi seu iniuriosi subditis dominorum suorum inuenti fuerint, puniantur grauiter et grauatis duplum restituere teneantur.</p>
                </div>
                <div>
                    <head>Capitulum 28</head>
                    <p>Item, statuimus quod episcopi in suis sinodis et aliis conuocacionibus, et singuli archidiaconi et decani in suis capitulis, et rectores, capellani, siue uicarii ecclesiarum parochialium in suis ecclesiis ter in anno pupblice denuntient omnibus qui gaudere uoluerint priuilegio clericali quod decentem tonsuram et coronam rasi capitis deferant competentem, maxime coram suis ordinariis et in ecclesiis et congregacionibus clericorum.</p>
                    <p>Nec erubescant ipsius portare stigmata qui pro eis spineam non dedignatus est portare coronam, factus patri usque ad mortem obediens, ut eos sue resurreccionis tribueret esse participes, et hereditatis precio sui sanguinis acquisite consortes, comminaturi eis qui contra denunciacionem istam secus presumpserint attemptare quod, si signum saluacionis erubuerint frontibus suis inprimere, frustra saluatoris debebunt auxilium inplorare, cum priuilegium dignitatis mereatur amittere qui concessa sibi abuti detegitur dignitate.</p>
                </div>
                <div>
                    <head>Capitulum 29</head>
                    <p>Item, speciali precepto statuimus quod quilibet episcopus in episcopatu suo prout competentius et securius poterit prouideri unum uel duos carceres habeat pro clericis flagiciosis deprehensis in crimine uel conuictis, iuxta censuram canonicam detinendis.</p>
                    <p>Statuimus eciam quod si clericus aliquis adeo maliciosus et incorrigibilis fuerit et consuetus ad flagicia committenda quod si laicus esset, secundum leges seculi, ultimum deberet pati supplicium, talis clericus perpetuo carceri addicatur.</p>
                    <p>In illis autem qui non ex uoluntate et proposito sed casu fortuito uel iracundia aut forte insania talia committerent, antiqua decernimus iura seruari.</p>
                </div>
                <div>
                    <head>Capitulum 30</head>
                    <p>Hec autem nostra predicta statuta tam ad pendencia negocia extendi uolumus quam eciam ad futura, optantes omnibus sancte ecclesie libertates et iura seruantibus post labentis commoda seculi desideranda gaudia duraturi.</p>
                    <p>Acta sunt hec in concilio apud Lamhee celebrato, et recitata in ultima accione dicti concilii, die ueneris iii idus Maii, B littera dominicali currente, anno domini millesimo cco sexagesimo primo, anno pontificatus domini Alexandri pape iiii septimo, anno regni illustris domini nostri Henrici regis Angl. quadragesimo quarto.</p>
                </div>
                <div>
                    <head>Explicit</head>
                    <p>In cuius rei testimonium nos Bonefacius archiepiscopus Cantuar., H. London.,</p>
                    <p>W. Wigorn., G. Sarebir. episcopi una cum aliis presentibus litteris sigilla nostra duximus apponenda.</p>
                </div>
                <div>
                    <head>Footnotes</head>
                    <p>[1]</p>
                    <p>[2]</p>
                    <p>[Â…]</p>
                </div>
            </div>
        </body>
    </text>
</root>
